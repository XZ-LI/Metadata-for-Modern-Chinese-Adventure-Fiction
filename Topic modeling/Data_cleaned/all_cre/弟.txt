冒險小說弟陳富華富華嘗讀英人所著魯濱孫飄流記觀其在孤島時前望乏引後顧無援以一人之身兼燧羲之事閱二十餘載卒得歸英未嘗不歎爲非常人也此其冒險之性堅忍之心誠爲世人所不逮不佞見獵心喜效顰技癢爰作斯篇以勵世人刻鵠類鶩之誚知難免也餘甬之漁也一簑一笠終日徜徉於海濱日出則四散佈網日落則收網取魚半以售錢半以佐膳與妻孥相處甚樂餘家世業漁父母早亡餘弟沒於海遺餘承世業孑然一身備嘗艱苦一日漁於海濱時已日暮將收網歸忽遇颶風浪高於屋雖餘慣涉風浪亦眩暈不可名狀實爲生平所不經見者幸須臾風息暮景澄然晚日紅如火齊風景乃佳絕四顧茫茫任舟所之行五盡夜飲食垂盡心乃滋戚翌晨於舟中見有陸地之影乃鼓勇前趨蓋飄流者望陸地彌切一旦如願以償其快愉之心匪言可喻未幾果達陸矣引目四眺見林木蓊鬱杳無人跡惟有鳥飛獸走見人則大驚格格引去餘以爲將死島中矣家中妻孥不知如何念我思極縱聲大哭既而疲甚宿於樹閒一枕邯鄲不知東方之既白比醒忽有一人立餘次殷勤詢所自來餘具告之其人微喟曰餘某也亦飄流至此迄今數載矣徼天之幸不死於海不死於疫不死於猛獸得誅茅以蔽風雨行獵以顧口腹與木石居與鹿豕遊習以爲恆遂亦一無所苦子亦願久居於乎餘諦視之失聲呼曰弟弟子吾弟也久相失今得重逢於此是天幸耳於是握手道故懽忭萬狀越日伐木爲舟放於海行三晝夜返甬妻孥額手相慶小燈影下乃得重敘天倫之樂矣