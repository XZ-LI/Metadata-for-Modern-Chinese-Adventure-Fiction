冒險小說果報悟非近著譯勝洋公司影戲片茅屋三間黃花一籬地居荒村人煙極少一入黃昏惟聞猿啼虎嘯斯時一輪明月正掛當樓富格爾夫婦舉杯廳中笑語風生懷抱小女方呀呀學語嬌小玲瓏益覺可愛夫婦視之不啻掌上明珠天倫之樂當無過於此者孰知盛筵不常歡會難再明日之日此一雙美滿之夫婦忽變成離散鴛鴦耶富格爾本一軍人自戰歸後賃舍孤村冀得清淨之氣人極和悅卓識多才當作戰時攻無不勝故歲歲升遷已至中將一日忽來使者呈一戰報促富登程謂全國之命脈端在此舉得失富固抱鐵血主義者諾諾不絕口遂賦宵徵臨別淒涼語語傷心臥細君之柔荑寸寸腸斷枝頭小鳥幾為一片悲聲嗟夫嗟夫富格爾夫婦竟話別矣巨盜海黎素知富格爾以富聞見其移居村中已入虎口祗以其為有識之軍人未敢造次圖劫富格爾亦微有所聞特僱人每夜持槍實彈以守之數夕之後海黎得富從徵之消息大喜過望以富妻柔弱可欺可乘機劫其資並焚其屋以償夙願籌之至熟乃暗懷利器而行至則時已深夜守者棄槍而眠心乃大慰私竊守者之槍奪門而入詎偶不經意守者頓醒海黎知不能得手縱火於屋而逃火光燭天哭聲震地富格爾之茅屋竟遭回祿矣守者攜主婦及女公子以逃顧在深夜野獸狂嗥荊棘遍地步履不能奮迅至一小河見有木排橫泊渡口乘之而遁一鉤明月照耀碧波荒林風景煞有可觀然在避難人視之未免慘目傷心耳無何虎嘯之聲愈逼愈近夫人驚駭無人色抱女顫動不已忽守者大呼猛虎登舟夫人與女大驚而墮飄蕩中流幸稍能泅水載沉載浮至一荒岸毒蛇遍野猩風撲人不得已攀登樹頂以度殘宵以弱女子而遭此厄痛何可言孰知更有甚於此者夫人方悲哀時因心中憂傷過甚全體麻木忽由高樹下墜痛極而昏適富格爾有事經見此狀大駭識為己妻撫之體尚微溫抱之起助之以呼吸夫人遂更見為己夫問在夢中否述以前事二人相抱大哭悲極而喜幾不知深處深山大谷中而所謂嬌小依人之掌上明珠者已不知去向矣披星戴月歷盡風霜一旦得以歡聚其樂蓋有不能筆述者痛愛雛之失護悲家產之蕩然乃於己夫懷中度此遙夜翌晨覓女卒不可得歷盡跋涉悲從中來如是者數日忽於途中得一童鞋把玩久之識為女物大驚順道而前隱隱於山洞之前見女方席地而坐與一猿共戲猿見人遠遁乃抱女於懷喜極而呼曰珊玉乎為汝一人吾鐵鞋已踏破幾雙矣見洞口幽深乃探徑而入豁然開朗得鐵箱一大盜物也去鎖視之珠玉金銀無一不備約計其值當在前產之百倍富格爾呼其妻曰瑪麗乎此璀璨者何物耶誰雲蒼天無靈豈得此尚不足償前之失耶於是相顧一笑負女取箱而歸