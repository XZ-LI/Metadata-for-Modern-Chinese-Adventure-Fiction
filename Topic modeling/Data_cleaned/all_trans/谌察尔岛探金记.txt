冒險小說諶察爾島探金記英人原著憶紅迻譯茀來恩踞沙而坐兩足顫動勿息椅固久敝因而格格作聲直欲傾側茀來恩力震其身始已徐燃火吸雪茄煙縷縷自口出顧不繚繞室內而乘風以出蓋窗碎已過半代以舊新聞紙且亦破裂不完固不復能阻空氣之出入時茀顏色黝黑幾與煙色相若而其婦則漫步室中屢聲禿禿且戟指作申申詈曰若不能治生產以贍家室誠忝為鬢眉吾殊不幸誤偶匪人數年來啼飢號寒迄未嘗得稍溫飽今且生兒為贅撫養之費亦復不資汝乃株守如恆徒知坐食此後江河日下誠不知將何以為生也茀來恩面壁微歎有頃曰何苦自尋煩惱為人須抱樂觀主義救主不曰命分有定不能強求由是言之我儕人生行樂耳又何必茲茲求富貴而卿乃以此相責耶婦盛氣曰汝固賤骨乃自樂此然吾母子終勿能因而相偕凍餒死以汝庸才恐即一先零之微亦不易博得也茀勃然曰黃金何足貴特不屑折節以求之耳吾聞北冰洋之諶察爾島富有金沙苟得屢其地者固可於取於攜殊屬易易期以三星期後吾當冒萬死以往待滿載歸來之日國人當勿敢仍施以白眼再以不第蘇秦相待也其妻哂曰汝竟驟有此毅力亦自大佳行矣盍自勉幸勿乞食歸來為鄰裏笑竊恐金窟雖多終不富及窮骨頭也茀置不答手整其冠攜杖忿忽出門去茀來恩既外出首訪其友人蘭痕之居蘭固鉅商有巨舶二當貿易余鄰國歲輒數次故所入頗豐茀之來訪亦妳假一席地便道往諶察爾島探金且囑歸時則仍掣之俱返蘭痕以繞道迂緩須多延時日頗有難色茀許以此行果得金穴當酬以三分之一之權利蘭因嗜利聞斯語即允之囑速歸整治行裝並給以十磅期以償諸異日茀趨返婦許具以相告且曰此行苟有所獲當即返裏否則將溺身重洋亦無顏更歸見江東父老矣婦但就榻上弄兒置若勿聞茀謂然歎息真五金磅於案上而出復往諸好友處假貸若干往購短槍獵銃各二暨彈藥諸物並且益利刃蒙以革鞘余則為可以久貯之食物即斧等應用品荷之抵舟途中狂呼吾將往荒島拾金矣是固寶山取之不竭一旦載以俱返誰敢仍以壁立相如待我耶屆時驕妻孥炫鄉裡寧非快事有同志者盍來偕行人鹹目之為狂無一應者茀呼聲漸悽厲若老鴞夜噪又如染狂疾於是途人復相嘲笑甚者欲往瘋人院者獨有鄧斯者趨前為禮曰吾久苦貧乃無術以相療聞吾子言良慰我懷是地既多黃金不啻天國即不幸未遂初志中道而殂得與黃金為伴亦大快事死且無憾遑論其他困苦今誓願供驅策為吾子助一臂之力其許我乎茀萊恩方苦寥寂今乃得伴其樂乃無窮立諾之遂與偕往舟行風景至佳二人乃置不復視蓋其心力已盡注於黃金心旌搖搖不能自主惟祝黃金島之速達得早填其慾壑而已舟既抵諶察爾島舟子速茀等登陸後旋即解纜去茀忽怦然心動謂鄧斯曰地殊幽僻久絕人跡吾輩當善自為備勿為外物所侵致不得返故鄉也鄧亦云然因荷槍前進約五裏許始有天然嚴穴在鄧斯顧茀曰吾儕今可居此茀微頷首於是掃陳積塵穢設毯其中更斷雜樹為籬隔之洞口藉避獸屬之侵擾佈置稍可已近日暮時方新秋已覺寒甚相與枕藉其中沉沉睡去蓋日中勞瘁過甚至此方得稍憩雖南面王無以易此樂也夜半聞有聲甚厲亟燃燭出自籬隙外窺亦無所見復枕械以臥不敢酣眠詰旦外出略測地勢覺島廣約百裏殊非數日所可盡而環顧四周確為人跡所勿達植物繁多古樹高可參天落葉常積數尺厚可藉以為茵生物則更鮮僅有小鳥數種飛鳴上下見人亦無畏意偵跡既久殊無黃金片影心殊懊喪以為人言果不可信此行乃徒勞跋涉耳不圖後於一小溪發見今苗掬而視之粒粒皆金惟與沙相雜茀鄧大喜荷鋤狂掘得數筐更入水淘之捨沙而取金懷歸石室積置一隅力乏始息共酌葡萄佳釀以相慶以為金山已得數月後不難面團團歸作富家翁也日復一日室內之金漸增而食物乃適與之相反茀等恐後難為繼狀殊焦灼而蘭痕之船復逾期未至因相顧歎息一籌莫展試更檢食物則牛脯已盡麵包亦僅可供十日量其外則酒類各存些須而已鄧斯忽躍起曰吾輩此來志在得金耳外此又奚足顧者昔魯濱孫漂流絕島縱屬寓言亦可用以自勉且吾輩尚有二人器械鹹備至萬不得已時亦可獵而食也茀來恩聞言膽復驟壯因黃金故漸恢復其固有之勇氣立挾筐出時已冬令風雪漫天樹幹鹹為所折枝丫臥道傍冰雪積數尺厚大地乃如久死茀等身御厚呢衣靴高幾可盡蔽其脛猶為寒威所迫不可復耐狂風刮面有如利刃所有溫度迨為寒氣所奪欲返者再然為利所惑仍支厲前進與風雪相戰足踐冰上颯颯作聲約行二小時許始重抵溪畔奮力撥積雪未盡而空際雪花復紛紛下墜且撥且塞幾畢二人之力始得重獲金窮因更迭往取之歷時縱久而所獲終鮮少於常日意殊未足久之天愈冥黑握手相向幾不能自辨其指始共荷金歸狼狽益甚鄧斯且失足陷冰窟中外衣為濕茀來恩力援之始起覓道而歸適貯有枯葉在亟燃之以取暖逾時而火焰上升光熊熊然逼人始稍有暖意就光中互視覺面目皸裂手足龜拆且膚色蒼白憔悴幾無人狀蓋日間惟致力於求金故不覺痛楚迄今稍憩則其創益甚遂出酒相酌藉酬辛勞然僅點滴沾脣不敢縱飲蓋恐戔戔者或將罄其瓶耳待火焰既熄奇冷侵人各擁重氈睡去以積勞過甚故一睡乃如陳死人夜半忽聞有物嚙籬作聲勢慾排開而入幸鄧斯稍機警聞而聲寤亟挈茀來恩令醒索槍實彈自籬隙射之旋聞有吼聲遠去不知果創與否而中心惴惴然益不敢安眠矣翌日起偵洞口果有獸跡在循之以行曾不知其遠幾許終以迷道而返自是更生戒心每遇探金時一人就役其一則荷槍為衛勿敢或懈以拒猛獸之至然亦終無所遇一日工輟方欲循道返忽有獸狂奔來形如山羊而各異茀來恩開槍擊之中股而僕不意其後更有巨熊追逐聞槍聲而怒遽作勢撲茀來恩鄧斯大驚亟扳槍擊之茀亦舉槍夾擊顧其革厚甚彈著體即飛去終不足以創之茀等驚甚亟相偕趨避適有野樹二在溪畔交叉如門二人匿身其後熊以軀偉不得入則以頭觸樹枯枝紛墜茀等乘之雙槍俱發良久熊目為彈所中創甚流血遽返而狂奔茀等始大慰目送其去遠始敢潛出逆其跡而返惟恐或遇以是蟄居於穴者凡數日而鄧斯病矣兩足漸麻木不仁體亦發顫茀來恩餉以余酒推食食之且留為之伴不復外出時作諧語以祛其牢愁而鄧斯之疾終不稍愈且日漸加劇茀因顧之歎曰嗟乎老友我累子矣今為我而病中心詎能稍安吾殊願上帝佑汝立驅病魔使去以還汝自由身也鄧斯悽然歎曰非君累我乃黃金累我耶今已矣終吾身將不得復屢故鄉一片土即富有多金亦胡能挈以俱歸黃金黃金仍不為我所有今謹盡以奉君待吾委化後能以一抔土相掩俾勿暴露而供獸屬之嗅量則吾心已安行當泥首九泉而祝君平安歸去也若食物則可勿更以餉我蓋所余無多即蓋以畀君猶不足三日量黃金所積雖多轉不若食物之可供口腹也吾病自知不起何忍復分君食哉言未盡氣遂上升轉瞬長歎而逝茀來恩哭之慟曰吾二人同中黃金毒故偕來此杳無人跡之荒島今君已死大解脫淨除一切苦惱若吾則猶未知死期之為何日苟食盡船不來則去死期亦近矣君處夜臺曾當相伴可毋虞寂寞也旋負其屍出掘雪成坎以瘞之更屢以落葉俾肖新墳掩訖力已不支對之揮淚曰吾今瘞君已踐夙約特不知更有誰來瘞我骨耳踽踽返穴影隻形單謦欬永絕誰與為歡哀痛既甚竟若狂易盡擲黃金而散之且詈曰若誠毒物實甚於蛇蠍雅善禍人今吾已猛省誓勿復近爾矣倚氈睡去夢中猶狂詈勿止及次日晨起飢腸轆轆如雷鳴遍覓食物終無所得蓋所有者已盡餉之鄧斯所謂可供三日需者茀安鄧斯之心以冀其病療也因顧積金歎曰使盡能化為食物者寧不大佳今此發見閃爍者徒足壯觀瞻詎能碎嚼而下咽以飽我飢腸耶乃世人不察猶寶之殊甚愚真不可及也荷槍復出倚樹稍憩逾時有獸施施來即前次所遇似羊而稍異者瞥見人蠢蠢不知趨避茀亟實彈擊之顧腹餒力乏良難命中幾為所逸後忽一擊而斃茀心大慰舉刀剝其革荷之以歸雜拾敗葉烤之久久始熟試嘗腥羶不堪下咽仍哇而出之胸腹直覺不舒乃自語曰茲物產於是島目日與黃金相近致染其毒故肉濁惡亦相若自今而後吾寧飢餒以死矣遂不復出惟於懷中探得筆及日記冊詳誌探金之始末於上且大書其後曰黃金毒物也由是而破家亡身者殊比比可數是地產黃金故亦為危地有嗜利而來者恐終不得生還余二人亦以為黃金故遠離父母之邦而來此僻壤得金雖多終不能挾以俱返竟致凍餒以死可為前車之鑒願後來者慎之慎之登錄見此可即返舟勿蹈吾儕覆轍而自貽伊戚則幸甚字數至多約竟一日之力始成置之穴中俾勿為風雪所侵以致漫滅而茀則輾轉臥地束手待斃迨茀將餓斃猶宛轉出匍伏鄧斯墓前泣告曰嗟乎吾友今乃得來相伴汝矣言已幾欲昏暈當此生死關頭幸蘭痕舟來島久覓不見以為茀等盡死好事者欲探究竟其心蓋亦欲求金始得見茀於石窟之外已奄奄垂斃急飼以實物初尚不下喉繼被以重裘始稍稍能言遂挾與俱歸積金則以數人運之逾時始盡茀以三分之一贈蘭痕藉踐前約余更分半與舟人而所余猶多則顧之而歎曰雖以此可以睥睨鄉裏無如吾友鄧斯已死乎茀既至舟中療養數日始漸就痊及返裏覓故居則其妻適人已久子亦殤矣茀來恩回憶前塵有如夢幻不禁撫膺大慟曰吾之不辭萬死以求金者將以惠妻孥耳今皆別我以去吾將富有多金尚何用哉苟早知有今日安若當時操守故居享家庭之樂趣即貪貧窶畢世亦所自甘也黃金誠誤我匪淺哉遂盡捐金作慈善事業建工廠設貧兒學校周恤乞丐之衰老殘廢者舉凡公益事情茀為之孜孜不倦人或笑其則答之曰黃金能禍人能福人今已禍我然猶足以福彼眾生也則曷若散之之為佳耶而妻亦不復娶孑然終老憶紅樓主曰是篇為英人原作寓意頗深故迻譯之以供閱者茶余酒後之談助原文至佳無愧名作惜著者不文未能為曲曲達出殊覺自愧嗚呼方今我國人之嗜利更甚於茀鄧之輩甚眾利慾薰心實無計可挽但不知見此小說其感想何如耳青門侍者曰譯本小說世俗往往以安插文言視為能事余竊不以為然畏盧之譯筆原節其意而不拘其限故明雖譯著實為林著也然有目不辨外文而居然作約翰梅麗之小說家姑勿論其筆墨測其意迨欲偷竊林門衣缽盜名其欺世耳苟真欲譯名著以示來著毋寧存其真相不加點綴之為愈他山之石可以攻玉何必玉石相混冀圖易炫閱者眼目耶憶紅樓主與余意暗合故是篇全以平淡出之不事粉飾試問如彼之才華豈不能揚芬摛藻耶蓋旨趣有別於他人也願讀者味其譯意莫以輕淡而忽之也