一首途蒲賴基美國退職之陸軍大佐也資性沈毅膽力絕崙而探奇索隱之舉尤嗜之爲第二生命嘗聞人言非洲爲世界之黑闇地獄獷得之土人兇惡之動物充斥內地旅行者遇之鮮有得生還者黃沙彌望白骨縱橫皆歐美大都之春閨夢裏人也顧大佐不之信且好奇之念尤勝於畏死之心立志爲探險之舉親友交阻之不獲竟於一千九百零五年七月戒裝出發乘輪舶渡太平洋抵好望角舍舟登陸附汽車至杜蘭斯哇爾省之夏哈丙撥市其地爲非洲著名之金鑛出產處當杜蘭斯哇爾與奧淩資伯殖民地同爲獨立邦國時杜人具此天賦之寶藏不知勤加開探卒之英杜一戰舉所有土地屬諸盎格魯撒遜民族統治權之下此大好金鑛亦遂折入英人手矣大佐爲考察計行裝暫駐小作寓公勾留數月起行抵奶突爾更向東南至麥他培爾省之普魯城工人雲集行旅駢闐鑛業中心之小都也計自去國至此光陰經半載余旅程越數千裏顧大佐之足跡尚未履黑暗界一步故亦別無艱難險阻之事實可供記載著書者宜可以簡單之筆誌之如上述固不必作無謂之鋪敘使閱我書者味同嚼蠟也此後大佐之探險計畫注意於北方聖卑西河一帶之曠原此聖卑西河者在探險歷史上爲一紀念地著名之非洲探險家立溫斯敦畢命於此旅行非洲者談虎色變相戒裹足然大佐之趣向迥與常人異惟其險也故必欲一探其究竟或得發見種種之祕密於探險歷史上爛然増光彩乃不圖其服役之黑奴尼麻姆有不得已事欲行辭職顧尼麻姆之爲人性情巽順工作勤勞凡大佐之一舉一動無不先意承旨而於非洲地理尤稱嫺熟大佐此行正利賴之藉爲南鍼若一旦長離左右不啻四肢之中失其一肢則於探險前途益增障礙自不待言此數日中大佐之思潮兔起鶻落迄無以善其後設令不許耶人之身體自由萬無束縛之理若聽其辭去耶前途茫茫誰司嚮導跬步荊棘蜀道興嗟最後之決心大佐卒任尼麻姆行而仍鼓其勇氣前進探險惟思旅行蠻荒之地苟無導引者爲之伴侶何異盲人操舟莫知所向傾覆堪虞於是馳書當地各級社冀得一人以爲尼麻姆之代久之竟無應招者蓋因大佐此去北向俱曠野不毛之地鳥飛不下獸挺亡羣餱糧之缺乏自在意中加以蠻族好殺裂體飲血是其天性設有不測膏彼饞吻則死不得正首邱誰無父母誰無妻子詎肯以生命爲嘗試者且時際熱帶雨季恆累月無晴日到處河流汎濫暑溼燻蒸感觸者鹹罹惡瘧是不死於蠻族者必死於病以是因緣雖當地之黑人終無一人告奮勇若是則大佐之志願其將歸於夢幻泡影耶然而否否大佐堅持其超然力竟不爲此小節所屈遂思爲單獨旅行務達目的而後止一一僱僕某日之清晨大佐早起見宿雨初霽晨光熹微一抹淡煙橫鎖林表曉風習習積悶爲消正流覽間忽有一揩夫埃少年突來其露營中操不崙之英語詢大佐曰君非欲爲北方探險之舉乎曰然若詢余欲何爲者少年曰僕請與俱願爲服役大佐聞言喜甚蓋多日所期望而不可得者一日有此請求之聲浪傳達耳鼓其歡迎自不待言乃周審其人之狀態年事約十七八身高而尫瘠惟全體筋肉條條暴露若詔人以孔武有力者然探險伴侶良足勝任但未卜其膽力何如遂故甚其辭以恐之曰若亦知探險爲可危之舉動乎少年曰是固僕所稔知而樂爲之者大佐曰山有猛獸野有巨蟒此行隨處皆危地若其母後悔少年曰然是誠可畏顧有語至此中止目視大佐之槍意謂有此利槍良足拒敵夫復奚懼既而俛首思索默然有間忽問大佐曰君之擊射能否中的乎大佐曰是固余之絕技任何猛獸瞄準所指靡不立斃蓋少年所慮或恐大佐射擊不精未能命中及遠則利槍在握亦等於無今聞大佐答語心乃滋慰隨從之願爲之益堅大佐亦深幸旅行有伴緩急可恃欣然允諾月給十五先令爲少年服勞之酬値卽以酬値之數呼其名曰十五郎從者既得遂決計於一星期內部署出發卽日購備各種需用品如捲煙雪茄咖啡牛乳金雞納霜食鹽胡椒衣履等類及防護用之子彈探買甚富以備往聖卑西河一帶作久遊計而十五郎則仍裸其上體幅布纒腰顯其非洲健兒之好身手也三失僕雙丸跳盪疾逾飛彈一星期之預備瞬已限滿行李戒途而十五郎之蹤跡忽焉杳如黃鶴四出偵之不可得大佐憤甚謂非洲土人寡信少勇實其天性十五郎殆知難而退潛自逸歸矣世事惟求已耳謀諸他人未有不誤乃公事者此後決守子身探險主義不復作他想乃檢點行裝改期詰朝出發仍歸露營讀非洲地誌聊以解悶時則暮靄橫空崦嵫日薄廣原一片除大佐外更無一人形影相依殊苦岑寂意闌神倦殆將入夢忽有犬吠聲自遠而近音波觸大佐耳鼓爲之驚覺心疑此間曠野四無居民安得有犬亟起出露營視之陡見百步外似有一猩猩疾行而至走線針對露營更有一犬馳逐其後大佐夙知非洲產大猩猩徧體被黑褐毛力大無匹性復兇暴土人見之靡不匿避爲類人猿之一種更有彿彿亦非洲產兇暴不亞大猩猩厥形似大動物學家列之於類犬猿中今茲所見必此二物顧渺茲一身其何能敵無已惟藉手中之槍爲生死關鍵耳於是實子彈鵠立以待瞬息間前物已近距露營不三十步大佐忽擲手中槍躍前抱持之喜問之曰若來乎若何往者令余盼望欲絕蓋來者非他十五郎也十五郎曰僕有靈獒能豫知危險於行攜之良感便利瀕行猛憶及故歸取之勞君盼念矣大佐笑頷之捧犬入露營就火審之體窄毛短足修鼻銳良種也錫以嘉名曰一大之哥崙布希前途之探險藉此犬而有所得耳翌日黎明乃以驢馬四頭負載營帳及一切應用雜具大佐與十五郎前後監護之離普魯城而向聖卑西河一帶黑暗界進行載馳載驅沿途風景亦殊不惡抵一地河流當前雲影水光放眼無際野渡有人舟橫何處覓之不得幸此時雨季巳過炎夏乾燥河中水量試探尚淺於是褰裳涉水勉登彼岸復前行半日許彌望皆森林鬱鬱蒼蒼渺無際垠其間皆揩夫埃人所居之部落徧地植印度黍特產之西瓜堅硬乃如頑石大佐摘其一斧剖而啖之甘美逾常產四擊蟒一日行經雜木繁盛之曠野忽遙見林中有麋鹿一頭作淡黃色大佐攜槍直進一擊之下應聲而倒十五郎初則木立作壁上觀一若試驗大佐曩昔所言之確否然繼見麋鹿僕地卽連呼曰命中矣馳入林際負鹿至大佐前雀躍膜拜表其蠻俗敬慕之風且欣然有得色謂後此當無枵腹慮縱有猛獸蠻人亦視此鹿耳於是剝離鹿皮烹食其肉大嚼之余分餉其愛犬更以所余肉貫懸樹枝上留爲來日之需時已日暮遂張幕安息大佐見地上凹凸不平多巨獸足跡乃命十五郎拾殘枝枯木焚於露營外爲猛獸之戒備此一宵中虎嘯獅吼猿啼狐鳴囂如紛如雜傳耳鼓幸大佐老於旅行安之若素迨東方作魚肚白色卽收慕復行過此爲沙拔開河之下流一帶地極目荒涼渺無可記時値炎暑行行烈日中陽光逼人如撐火繖呼吸不屬揮汗如雨思得涼蔭暫資休憩不意哥崙布大之哥崙布之省稱下做此忽焉垂尾狂吠欲前又卻狀甚畏懼大佐就吠聲所向矚之見一巨蟒蜿蜒伏草叢深處其大無匹體之周徑殆等數抱之木驟睹之余令人五體悚動蟒爲大驚乃翹舉鬥大之頭波動全身直前撲哥崙布其勢猛厲不可闢易危哉哥崙布其將葬身蟒腹無可倖免大佐急納彈於槍叛機振擊之適中蟒首轉瞬立斃十五郎大喜其雀躍膜拜之情狀一如前次射鹿之時由是益知大佐射術神奇傾心悅服矣沙拔開河與瑪尼亞西河交義之地點風景絕勝芳草茵鋪青山屛立層巒突兀高接穹蒼溪水澂清迴環縈繞泉聲潺湲瀉出於巖石罅隙間意外得來佳山水更從何處覓僊鄉殆堪爲是地詠已惜其地爲爬蟲巨獸所據水有大蛇齶魚陸有獅子虎豹人之旅行者每繞道避之惟恐遇害考其觸魚與尼羅河所產孔克西爾觸魚爲同類蓋其特徵爲嘴略扁闊下解第四齒稍長閉口時顯露脣外後肢有蹼十分發達卽此數端可知與印度產之恆河觸及美洲產之麥利茄脫饌著有區別顧其鼻之位置多在嘴之末端當匿身水中時僅露鼻孔於水面以營呼吸故觸魚所棲息之河面每見四入之黑點卽其鼻孔也厥性兇暴附近人家之家畜往往爲其所害銜入水中俟其溺斃然後上陸食之孤行之人亦常遇害大佐與十五郎兢兢戒懼不敢稍懈防範而哥崙布尤不任出露營一步迨經是處後又達一地清流見底有河馬一羣半身沈浸水中未能卜知其大小約在一丈二三尺左右目大而圓尾短口闊純白之巨牙露出上下脣外時而沒身水中祇見其鼻有若鮮魚然又時而吹水作泡時而長鳴驚人凡此種種非爲非洲旅行家不易得見者也五防獅河馬之習性晝伏夜出故每至日暮則羣出登陸探索食物濱河一帶蹄聲徹夜不絕以其不爲人害亦遂置之所可懼者地多悍獅乘夜襲人是其慣技非嚴行戒備易遭意外之害某夜十五郎曾隱約見獅子數頭出沒於營帳左近乃告大佐相戒不得就枕坐以待旦差幸平安然而主僕二人疲憊已甚迨次日沿庫魯依河進發暮則結營帳於叢林深處擇適當之地點以爲安臥地然後聚薪露營前焚之火光熊熊上燭霄漢作猛獸之戒備大佐則因隔宿辛勞食後即身裹毛布一枕悠悠蘧然入夢十五郎席地傍坐睡魔招人倦眼欲闔無如守護之人強自支持不敢須臾假寐又時出帳外頻添枯枝不使火光或間至午夜十五郎正挑撥火堆增加樹薪忽聞放牧於林中之驢馬四頭驚嘶不絕旋卽狂奔向火光處疾馳而來哥崙布亦爲之戰慄呈觳悚狀十五郎心知有異當必爲悍獅來襲無疑即返帳撼大佐使醒大佐睡眼模糊忽覩十五郎驚恐狀怪而詢之曰何事倉遽乃爾十五郎顫聲曰彼獅子也獅子大佐憤然曰何物獅子連宵擾人清夢矢必殲之爲快取槍枕畔實彈欲出十五郎止之曰少安毋躁吾儕宜以逸待勞俟其來而擊之獅必斃試聆吼聲不已漸近乎言次猛添薪枝俾假祝融氏以壯其威然後屏息靜聽第聞獅吼如雷懸測所距不過百碼忽焉聲復寂然十五郎囑大佐嚴爲之備且語大佐曰獅吼中止乃因已見欲撲之物故隱聲伏勢將一躍而前膏其饞吻耳此不僅獅子爲然凡猛獸之獵物靡不如此大佐頷首稱是躡足潛身伺察動靜是夜天陰月黑徒藉帳外火光弗能燭遠明晰可覩處不逾二十碼此外窈然冥晦一無所見誠莫測獅之何在審前則慮獅自後襲顧後則防獅自前來雖有眸子失其能力亦等於盲大佐計無所出因思林地多敗葉獅行其上必悉索有聲足爲吾儕之警告於是凝神枯坐側耳傾聽惟聞帳前火焰騰空與天氣相薄作響與夫風撼林木蔌蔌有聲而已探懷出時計視之由一秒而十秒而一分而十五分獅卒不至惟驢馬長嘶如故犬仍戰慄不已蓋畜類之視聽二覺較人類爲敏銳以是知獅之尚未遠去也更歷一小時寂無動靜旋聞吼聲較前稍遠漸遠漸微終乃不聞其爲退歸窟穴無疑顧獅稱獸王猛悍無崙何懼於大佐主僕迺竟畏縮不前逡巡引去良以火勢熾烈在獅爲創見不敢冒昧懼喪厥生知難而退耳十五郎恐獅復至添薪助火弗少懈戒嚴者更二小時杳無朕兆彼此始釋然於心重就枕席而十五郎猶復時時起視不任帳外火熄其謹慎勤勞有如此者誰謂非洲黑種天生棄材不堪造就耶六遇蠻終宵慄六纔入邯鄲早又陽烏東吐光線射入露營驚回好夢主僕二人急起部署行裝驅其輜重向聖卑西河進發大佐鑒於十五郎之忠誠黽勉頗加憐愛彼此感情交相水乳清譚忘倦雖僕僕長途殊不感岑寂之苦一路所見熱帶巨獸頗屬不尠隨地皆爲獵場大佐因食料尚多不願虛耗彈丸爲無益之殺生以背人道主義故熟視若無覩絕不輕易一試擊射讀者諸君意必謂南非洲地當熱帶盛暑之鄉積肉易敗故大佐止不復獵所謂人道主義者對於人類且不能盡人恪守戒律矧其爲動物哉是則大佐之不輕殺生固可稱許而不輕殺生之原因竊恐在彼不在此耳抑知不然熟諸熱帶旅行者必切肉爲小方塊曝乾之堅如巖石經久不腐設欲供食可用微火烘炙因空氣水分之竄入仍復膨脹與鮮肉無異從知大佐之不殺生物誠非因易腐之故也進行復進行一日又一日卒抵聖卑西河大佐與十五郎卸裝河幹擬支帳爲休息計忽見蠻族一羣自遠來集爲狀亦如揩夫埃人裸體而加以裝飾所異者首列羽毛表示美觀以多寡別貴賤形貌之奇特爲有生以來所罕覯目露兇焰手執利槍絕無一空手者正不知其作何用顧該族之好勇鬭狠於此可見彼等一見大佐鹹作驚怪狀旋散匿茂林深處瞪目遙矚繼或露其全身亦有出林窺探者默察其意未必爲尋釁舉動不過少見多怪以大佐爲研究資料而巳大佐乃迎向前行欲就與交談正籌思操何種語言能令彼此達意不圖蠻人皆舉槍後卻與其伴侶接耳私語驚懼歟反對歟莫測其意旨所在大佐頗懷疑慮低詢十五郎曰彼等行爲不明私相告語得毋將不利於吾儕耶十五郎乃留意細察見有羽毛最多飾物最富者識其爲曾長率所部人趨趄不進若有欲言狀遂謂大佐曰君其毋恐彼等之來想欲乞土產耳諒無加害意大佐令十五郎探詢之果如所料大佐曰然則當贈以何物孰爲彼等所願得者耶十五郎沈思有頃曰吾儕攜具中有食鹽憐寸此當爲蠻人之所好姑試之何如大佐於是盛鹽一錫盃配以憐寸一匣付十五郎持贈蠻族未幾返報曰適所貽贈尚未滿慾思更請益大佐皺眉者再曰二物爲旅行必需品多贈虞將不繼無已勉加食鹽一盃不能復增矣詎意十五郎持去後愁顏歸來謂大佐曰蠻族無厭仍嫌些少不敷分給聲言非得多量不可奈何大佐默念食鹽憐寸俱非貴物雖遺以百斤十箱所値幾何無如物以罕爲貴蠻荒絕域欲購無從前途烹調缺之良苦決不能再如蠻人所請乃與十五郎籌商對付之策七餽物主僕二人正籌議間尊長已率三五蠻人直至露營外鵠俟報命其勢耽耽若必欲得而甘心者大佐見狀殊煩悶因思蠻方之人無可理喻若以武力從事特恐彼衆我寡設有不敵必蹈立溫斯敦暨戈克之後塵橫屍異域遺悅不得歸故鄉則前此之探險辛苦不幾盡付東流乎遂詢十五郎曰舍食鹽憐寸外無他長物究以何術遣此蠻人願承教十五郎曰既無所給聽之可已惟今夜或來襲擊當慎防之殺一懲百亦足寒彼族之心或者後不復來未可知也大佐曰殺戮究背仁慈能善言遣之最爲上策矧此地係彼族巢穴吾儕深入其間地理不悉衆寡懸殊倘四面環攻奚能倖免因使十五郎與曾長約謂土物不腆殊未能滿貴族之望苟天假之緣後復來此謹當饋遺從豐以補此次之歉缺耳十五郎銜命傳達而獠狉之蠻人見十五郎白手出營憤憊不已卽曾長亦疑爲誑已與其部屬竊竊耳語者久之旋謂十五郎曰汝等既無多珍餽遺吾儕則請導我一遊汝所居之營帳十五郎無如之何勉允所請率之以入甫進帳先操不崙之英語遙語大佐曰君請準備彼等將入營遊覽矣蓋十五郎之意見蠻人皆持鋒利鏢槍況兼野蠻情性殊難猜度若大佐不事準備或遭所算故先知照於此可見其忠於主人之熱誠有非他人所可及者大佐聞言意亟懸槍於肩實彈於囊以備不虞蠻人旣入帳懷疑不敢遽進十五郎手招之曾長見大佐手無利器服裝雖異究屬同是人類亮非噬人之猛獸比遂率衆前行與大佐周旋蠻方禮節迥然不同大佐亦惟有隨和而已酋長旣見大佐後立而不坐左顧右盼視之惟恐不詳凡所接於眼簾者無一弗呈奇觀忽覩地上置鳥羽筆一枝隨手取玩撫摩良久愛不忍釋尋卽一舉手而加諸其首向大佐微笑大佐逆知其意舉以奉贈彼乃大喜偕羣蠻歡躍而退考蠻族珍貴鳥羽之原因以其人多勇少智孔武有力足以格殺猛獸而不能弋獲一飛禽聖卑西河一帶森林中有類似孔雀之一種名吐綬鷄體高尺許頭頸裸出無毛上嘴根有突起物時時變色喉有柔肉下垂牡者之尾羽頗長能開展如團扇兩翼長可及尺彩色斑爛頗爲美麗蠻人偶得遺羽珍若瓌寶插頭作裝飾品顧得之匪易是以常人僅飾數莖惟曾長乃得滿頭環插表示區別分析貴賤今見大佐此筆爲純白鵝翎所製實生平罕見之品以致忍俊不禁耳八蠻謀大佐俟蠻人去後命十五郎豫備膳事時則斜陽將墜河邊晚景圖畫天開翹望遠林猶見霧氣屈折之紅日掩映叢葉間恰似無數紅鑽石散綴枝頭殘光反射照入河中隨波蕩漾不啻萬道金蛇令人目爲之眩乃肩槍攜大出帳散步偶一舉首見巢林倦鳥結陣歸來白鷺一行翱翔空際因憶所攜羽毛筆巳落曾長手此後需用無物良感不便卽持槍向空擊之轟然一聲隻鷺應彈落哥崙布馳前銜之此際十五郎在露營中陡聞槍聲疑有變端急出帳詢問何事大佐告以故驚魂始定孰意大佐因此一鷺之微險遭不測哉方曾長之去露營也雖得羽毛筆一枝然垂涎之物幾於觸目皆是懸懸於心未嘗有片刻忘其他蠻人亦復如是當大佐散步之頃有三五蠻人正在林中拾薪以大佐爲談話資料忽聞槍聲震地鹹相驚訝探首林外見大佐正拂拭手槍硝煙未散而天際飛鳥已在其握訝爲天神遂相與犇告其曾長曾長欲覘其異遽率所部蜂擁復來大佐慮有意外實彈槍中以防不測並遣十五郎往詢其故蠻人齊聲答十五郎曰頃在林中見汝等有震墮飛鳥之霹靂棒願得一飽眼福無他意也時大佐亦至羣蠻前十五郎傳述蠻人意旨大佐竊曬其愚因舉手中槍示之且令十五郎通謂曰此卽霹靂棒微特可以震墮飛鳥卽任何猛獸勇士皆得以此制之神物也蠻人聞言大懼羣繞槍前向之翹足羅拜伸蠻俗至誠之敬禮曾長尋詣大佐前就其手中撫摩良久審視再三一如適之見羽毛筆狀其心中之鍾愛可知已旋天色昏黑曾長乃偕衆退去大佐主僕亦歸帳晚餐奔波連日彌覺辛勞餐後亟思一舒手足暢睡永夜以消積疲此地旣居蠻族則獸類諒早匿避別闢遊息處故帳外亦不舉火戒備匆匆就枕早入黑甜鄉作佳夢矣迨夜半蹲踞身畔之哥崙布忽向帳外狂吠不止大佐主僕爲所驚覺急起察視營帳四周了無所覩惟遠處森林外有火光點點倐然隱現漸相逼近大佐情知有異舉以質諸十五郎在十五郎之猜測以爲蠻人目光如豆性喜盜竊彼族之所謂霹靂棒想縈繞於懷非施法篋術移轉所有權歸彼等掌握必不能高枕臥此來之目的要不逾此乃請大佐守帳中以待動靜已則躍登樹顚遙覘究竟甫經半時許見火光燭照所及人影幢幢穿林拂枝而來首先十余人舁一巨石直趨營帳前置立地上復有十數人負薪隨其後累積於帳之四圍舉火欲焚十五郎覩狀逆知蠻人用意在縱火促帳內之人倉皇遁走出其不備必爲巨石所絆傾僕地上於是一舉手而斃之則帳內各物予取予求莫余毒也已黠哉蠻人設此酷計使無哥崙布豫報危險有不受其暗算者幾希十五郎知事已急卽從樹顚高呼曰主人趣出營擊此蠻賊遲恐遭害第當途有巨石慎避之時大佐在帳中自暗所窺察明處纖毫畢見屢擬餉以彈丸使略嘗霹靂棒況味但恐激變益費手續於是先發一空槍響聲震處一躍出營蠻人早知霹靂棒作用聞聲奔竄瞬息星散噫嘻蠻人何嘗無智識不過局居一隅聞見太少故多數之人終爲一文明人所欺耳十五郎見蠻族已退下樹向大佐曰現雖遁歸若傾族而來誓殲吾儕將奈何大佐曰蠻人無團結力見利爭趨遇難各遁驚弓之鳥未必再來可毋多慮雖然智者不授人以隙寧加謹慎庶免噬臍吾儕其作遷地爲良計乎汝速拔營就道余姑守此須臾卽來十五郎唯唯稱是取蠻人遺薪聚而焚之然後拆卸露營驅驢就道哥崙布追隨其後載欣載奔一若自詡其有功者然大佐則於林中連鳴空槍山谷迴響聲聞數裏遠處之火光旋亦泯滅大佐乃捷足追及十五郎一齊進發至旭日東昇時巳渡聖卑西河而達於南岸矣九獅襲是夜大佐爲防猛獸驚擾計仍於營帳外積薪焚之晚膳後顧念十五郎昨宵之勞碌連日之辛苦令先休息已則獨任防護以便睡時交替十五郎正倦極思寢聞命大喜乃向主人告罪倒身而臥甫交睫鼾聲早雷動大佐見此熟睡情狀因思彼等黑人生長熱帶受日熱過度以致筋骨懈弛神志昏庸動需非常之睡眠力而馬達加斯加島土人至以睡眠爲無上樂事飲食而外苟獲余暇卽從事酣眠故機色人種與黑色人種腦力少用尋至衰弱則睡眠之害也然十五郎於受驚之余仍能弗改其常睡魔不爲恐怖心所奪其膽力過人亦有足嘉者已默想移時乃倚樹危坐橫榆膝上黃昏沈寂風露悽其獨守營前殊不改當年從軍景象此營帳係結構於叢林深處雖白晝亦如張黑慕入夜之昏闇可知雖藉薪火得見附近數尺地顧尋丈以外卽闐無所覩故大佐頻添薪枝務使火光不稍減熄致遭猛獸之襲擊蓋此間地當聖卑西河之南爲非洲著名之猛獸巢穴每當黃昏月黑則狐嗥猿啼鹿吟虎嘯可悲可愕之音譁然並作令聞者腸斷魂銷幾疑處身鬼域幸大佐一身是膽處以鎭靜充耳若不聞即亦無所恐怖不圖枯坐有頃腥風忽至吹送吼聲若遠若近時高時低瞬息間衆響俱寂大佐知必有猛獸來襲持槍默俟俄而吼聲益近知必距離不遠舉目四顧窈然冥黑所恨薪火光微不能如探海燈燭照至數裏外故終莫由知來獸之所在惟循聲測之略識其來處之方向而已至來獸之爲何物例以百獸震驚之說證以前次之所聞當爲獅子無疑回顧驢馬暨哥崙布早懾伏莫敢動而吼聲則一時忽止想彼饑獅巳有所見行將奮躍疾進矣此際大佐已置死生於度外祇恃手中槍爲護身符耳未幾於對面黑暗中忽現明鏡二枚閃爍有光旋増加而爲四爲六又未幾而圓鏡漸大碩大如牛之巨獅亦隱約可辨危哉大佐之生命大有千鈞一髮之概矣十智僕大佐既睹巨獅轉因怖極而神定卽低聲呼十五郎使起而十五郎酣睡如牛不之應大佐窘甚急拾小石投擲十五郎足部連聲促之始驚覺揉睡眼匆匆起立見主人情狀迥異平時即問曰主人何事驚恐失其常度其有蠻人追蹤來擊歟抑見猛獸歟獅歟虎歟此時之十五郎絕無慌張態度從容詢問足徵其膽力之巨半亦基於平日習慣之故也大佐曰獅獅卜余見三頭矣汝速聳身樹上勿爲所見免遭其害孰意十五郎聞言毫不介懷立於薪火傍遊目四矚大佐則兩目之視線直注圓鏡不稍瞬似見其作勢欲撲擬卽餉以彈丸惟是自明擊暗良感困難萬一不中徒速其來益呈危險正躊躇未決之際獅已進迫薪火閃爍中早見蓬鬆長鬛披拂滿頭全體黃毛悉形眼底時則正帖身伏地勢將劈空而來大佐審慎端詳方將狙擊驟聞十五郎一聲怒喝突抽未熄之薪枝向身畔猛擲如火樹一株削耳而過亂星萬點落地尚有余燼大佐猝不及備爲之受驚倒退顧向身後見有一獅飛躍遁去不禁冷汗浹背連呼可險蓋大佐顧前忽後不知何時一獅繞出其後相距僅咫尺張口欲噬幸十五郎四向探視適爲所見慮主人前後受敵惶遽間卽取薪火投去獅猛受驚竟爾退避亦十五郎始願所不及料者已十五郎見獅旣懼火即利用之復取一枝更向前面之獅擲去亦相繼逸大佐見之暗思揩夫埃黑人素以愚蠢著不謂十五郎乃有此急智遂握十五郎手而慰勞之且囑其安息十五郎搖首示意謂彼巨獅雖去未遠不可少懈防範於是手執火枝盤旋飛舞徧繞營帳三匝火得風助烈焰騰空千百火星紛如雨墮著十五郎裸體上雖灼膚不顧縱橫進退出入樹林並圈畫如球就地移滾彼猛獸縱兇悍安得不退避三舍哉矧獸類習性一受驚恐不敢再來嘗試於以知獅之不復戾止矣大佐主僕乃安然就寢大佐此次化險爲夷全賴十五郎之急智嗣後大佐偕十五郎益益前進屢遇奇險瀕死得脫當有南非探險記續集俟其梓行後當再譯述一完一