京華碧血錄二十五章時政小說第一章外史氏曰小說之體非編年之書也有可記者則雖瑣瑣屑屑鹹著於編苟無可記則一行之間可越過一年茲已交庚子三月矣庚子之局千頭萬緒將從何處著筆然亂天下者義和團也則爲書者不能不發端於此時邴仲光居都下垂三年矣文章日高而劍術亦日精顧終祕其術不敢語人春季花開間行至長椿寺見殿廊之下聚可數百人廊上焚香供濟顛神位十餘人以紅巾裹首瞪目吐沫伸拳作勢呼囂之聲四徹仲光大怪問之旁人曰此義和神拳也能避槍炮之子洋鬼決無敢近亦不能勝旦晚殲盡此碧眼虯髯者天下平矣仲光笑曰碧眼虯髯者寧可盡耶曰否爲人無多天津一國交民巷一國西什庫又一國滅此三國則餘衆慓懼散走易於撲滅今大師兄方託鴻鈞老祖及神僧濟顛之力合衆十餘萬彼三國之洋人又何能爲仲光曰鴻鈞老祖何人間有一老叟嘆曰少年竟不讀書並老祖神通乃不之知實告汝古有寶書曰封神傳老祖爲元始天尊及通天教主之師又有濟顛傳茶館中所常講者徵服小西天劉香妙及狄小霞神通廣大今降神輔我大清滅此洋鬼先生如此文雅乃此等典故亦茫然不知非老人多事今日讀書少年但知得八股宜其不能治天下也仲光既憫其愚又不敢縱聲而笑遂怏怏歸團匪逐處皆起當此之時東朝及官家方居頤和園初聞拳匪起事即降旨飭步軍統領與神機虎神營嚴捕首要各犯即飭解散脅從將城內外所設壇棚盡行拆毀識者額手稱快端王儲侗岡梓良均弗悅儲平日奉太上感應篇以爲洋人猩獗必獲大神助順殲除其衆今得義和神拳炮火不傷則大悅以爲神岡不識一丁讀皋陶爲皋淘又稱舜爲舜王以皋淘爲舜王駕前刑部尚書生平日崇信封神演義拳匪舉動乃深愜所懷於是慫恿端王以嚴符切勒五城御史毋得逮捕拳匪益肆自是賊勢蔓延畿輔矣四月楊福同副將爲拳匪戕於淶水政府釋不問各國大震以爲無政堂堂中國縱賊戕官不治禍且及客五月壬寅公使飛電天津飭領事各以兵入衛使館癸卯平明外兵吹笳整旅入城爲數四百有餘載子彈糗饆無數東朝方居頤和園敕岡梓良趙書堯赴涿州安撫俾勿蠢動趙爲刑曹老郎以精刑律歷階至尚書心薄團匪爲道籙鬼兵既至涿州匪衆中推大師兄出見趣岡趙跪岡蠢蠢屈膝趙方沉吟而岡已引裾便拜大師兄跳踉作勢岡悅而趙私以爲醜顧身家念重且爲岡所劫復命時署名岡後言有驗而東朝信之自是大亂之局遂成第二章拳匪既得志始試手殺人凡道行提西洋之物如雨蓋之類立取而踐之下令敢燃洋燈及用洋貨者死無赦於是沿街皆玻璃之屑復命人家設壇焚香夜則潑水於門外邏取教會之人名曰二毛子縛至南下窪戮之身首既暴羣犬爭噬家人至無敢殮取浸至白晝殺人於宣武門內矣仲光居松筠庵久不見修伯符兄弟入城視之甫入宣武門有車疾馳過其側道旁紅巾者五人呼曰止止御者弗省仍鞭其騾紅巾者出刀進劈御者頭顱立殞於地車中人則衣冠赴驗看者也結舌不能語紅巾者握其辮髮另出一人斬之刀鈍不能入更三刃始殊仲光大怒幾欲出劍顧念老母又以一身在客則咽其勇氣入白廟胡同伯符兄弟憔悴如蒙重憂見仲光餘怒未息爭相問故仲光以所見語之伯符曰吾亦聞之近欲上書而御史臺不聽入宗人府又弗肯代奏坐聽糜爛只有一死上報列祖遂傾談至晚伯符兄弟均以殉國自誓仲光悽然不能答自念戊戌上書格不能進今萬念灰冷且一身未有妻子亦未有官守言責易於處置即遇變故老母在閩伯兄及季弟左右侍以板輿入居鄉曲定無剽掠之患所念者伯符良友誓天自殉決踐其言又念古梅父女羈身此間妻病又不得去果美人不幸身墜虜中則亦不能不加救護思至此萬念潮湧而初月已上槐樹庵中景物悽清方思以杯酒自慰愁抱忽聞有幽慘悠長之聲呼曰潑水也焚香也庵中僧徒即紛紛爭出香蠟陳於門次匪十餘衆執刀加紅兜肚裹紅巾復以紅布爲膝衣逐隊高呼而過月色慘澹仲光心疑淪於鬼鄉六月辛亥喧傳乘輿自頤和園入京衆以爲團匪之殺人或弭矣顧乃加甚是日政府奉敕言殺人者皆僞團真團決不爲此至雲闢僞扶正度亦該團所深願也匪衆得此愈熾乃別創所以殺人之法矣十三癸卯童茀祥兵至童回匪也貪財嗜殺甚於團賊意京師繁夥使館金寶山積行思大掠乘輿既入趣令平匪童笑曰吾安能以兵力殺此老百姓及苦娃娃邪遂潛連團匪及虎衛軍謀攻使館矣第三章松筠庵住僧慧月者頗解事恆與仲光論徐鴻儒仲光異之顧不欲常過街市令慧月出偵賊狀團匪奉濟顛濟顛緇流也故亦不戮僧衆又有所謂海乾和尚者亦髡徒慧月每過神壇鹹強其頂禮匪中定製凡捕得疑似者趣拜壇下大師兄爲之焚青詞紙灰騰起則無罪否則立斬城中設壇者無慮數百處愚民輿粟輦錢以奉團匪或投身入籍者大師兄叉手於胸授以紅巾裹頭聚四五人閉目凝立大師兄禹步稱神附體即吐沫變色隳突作勢力盡始已然一日不過再練而已筋力已疲或有懨懨不能自舉其軀者而老團則言日可四五練顧亦未見殆讆言耳匪徒日握刃揚矛舉大纛整隊過市而西人已斂避不欲與犯獨東洋人不之恤有杉山久政者日本書記也野行過永定門外團匪曰是大毛子可殺也顧駑笨不靈一人趨而擁抱其腰膂衆爭以拳石擊之杉山能柔術力與撐拒然匪來益衆杉山遂死匪以爲誅得洋人矣稱賀跳叫如勝大敵長歌入城是夜張德成入都開正陽門以肩輿入大內岡梓儲侗臨淮王蘭公諸人爭膜拜於輦道間張德成傲然過其車張德成者老團也初起自山東曹州名曰義士黨專以仇殺洋人與教民爲報國其兵器有刀槊而無火炮初起名曰大刀會自清廷有辦團之詔旨乃改名曰義合團又曰義和團豎旗曰替天行道又曰助清滅洋扎以紅巾內藏符籙或有黃巾者間有紅披掛而黑巾者名曰黑團則黃紅二種人皆側媚無敢抗禮鹹曰此種人大有神通每人自四十歲以下十歲以上各抱大刀露其刃系以紅布遨遊市肆間其詐人之術以發火爲長技以刀槊向人屋上指畫又向土中作符篆狀衆齊聲呼曰照火立發或雲預伏人於屋中施火油以應之有不驗者則曰是不宜燒故不行吾法自炫能避槍炮或以利劍自斫其肢幹不能斷亦不見血其選擇淨地爲壇坫名之曰團立大師兄一人主之人必茹素禁不得犯婦人不得擄財物有子弟就壇皈依者則大師兄授以符籙巾帶自備必大師兄爲加之爲之念咒名曰上法上法者仰而臥地沫被其脣狀如暈少須蹶起向東南叩首無算於是張目噓氣縮周身之力聚於二臂執刀而舞法盡即委頓見洋樓即毀呼洋人曰大毛子教民曰二毛子突前取其頭顱即遇槍炮亦不之避彈至立死其未殊者羣舁至壇次而面大師兄大師兄曰勞倦行甦醒也則以刀取其彈創或弗重或得生其創重死者則大師兄必遍索其身得一二物輒曰是劫人家財物者死宜矣日啖三白之飯夜則席地臥以苦行自勵其曰能避槍炮者名曰金鐘罩又取十八歲以下至十二歲以上之閨女衣履悉紅手紅巾提小紅燈名曰紅燈罩言上法後揚之以箑即御雲而升天若巨星耿於天際一煽其巾而巨炮音喑彈格不能出矣即兵艦過海上煽之亦覆或堅城石室煽之無不立焚總旗或畫乾卦或畫坎卦八卦弗全惟坎旗最夥即嘉慶時之八卦教也儲侗貌爲道學信之尤篤於是慫勇東朝以爲可恃匪膽益壯遂合衆於十六日丙辰進攻使館第四章攻使館之前一日匪衆聞政府有所謂真團僞團之別則思刺劫平民無辜者爲邪教一日乘村人廟會悉錄爲囚殲之於市用以示武仲光午後自白廟胡同歸松筠庵忽見宣武門外萬聲喧豗道塞不能通車問故則言今日大師兄誅邪教有所謂皇帝及娘娘者其人爲白蓮教之苗裔誅之則輦轂不亂洋人可平仲光心疑其謬然亦好事立而俟之可半炊許見前導兩大旗上作坎卦當風飄揚二白髯者分執其旗列隊可數百衆鹹短刀長槊無一火器兵行逾半見囚車矣敝車可四五乘一乘載數人有三四童子多幼願可憐中雜以老媼及貧窶之婦有一年少女郎可十七八以發自覆其面悽咽可憐童子則不知俄頃且死尚探懷中蠶豆食之及第三車衆譁言帝後至矣帝爲一老翁年可六十外後則媼耳似夫婦衣飾皆類貧家乃不知所謂帝後者何證也車中有一婦人輒問監者將吾到何處去監者不答婦人指懷中尚有未完之履片自云防一遺落異日爲履肆所索無以應也聞者笑且憐之既至菜市衆乃愈集仲光以手分人出衆不能當遂直至檻車之側見團匪一一摘取其人授伍伯清之舊制有殺人之刀數口名曰大將軍二將軍三將軍妄謬可笑柄鐫鬼物鈴目血齒狀如噬人平日藏諸宣武門城樓之上用乃取之其伍伯即前此殺晚翠及五君子者也以手近眉際招囚人跪嚴繩橫囚口挽而合諸發上引而長其頸復以人挽囚臂中有年少者拔刀刀鈍則力舉大呼跳而斫之非斬也打而斷之也童子見之大呼或有暈者婦人亦然以次殺十數人橫屍自仲三元店肆門外延長至十餘丈以外屍皆臥血泊中狀至奇慘仲光此時心肺皆爲熱血所沸既悲且憤歸松筠庵已上燈天陰雷作且雨案上得古梅書言其夫人病急召與計事仲光不及飯而往甫入門大雨如注既上草堂周身沾溼而古梅久不出但聞其夫人呻吟之聲時巨時微似不勝楚已而古梅出憔悴不堪言曰愛女宵來剨臂矣仲光大駭既問夫人復問女公子古梅曰愛女無恙荊人可危老夫失計北來竟值世亂荊人縱使幸生而外兵瞬息且至逃將焉往若在此圍城聽人蹂躪老夫死不瞑目今以家口託仲光矣因呼曰梅兒出面仲兄吾家在難患中此間初無親串仲兄仗義勝於骨肉後此盡可相見萬勿拘以形跡女遲遲始出似失眠而又痛哭者然帶雨梨花風神尤豔此時仲光亦但有舍性命救彼父女與共死生初無乞婚之意矣女曰外間消息如何聞老嫗言連日殺人確耶朝廷失政乃舉天下大勢託之薛榮宗郭京一流人何其傎邪老母病深恐旦夕事耳脫京城一破玉石俱燼妹十九之年別有自裁之法願以老父屬兄得歸鄉井妹一無所憾感仲光奮然曰不才願以死力衛妹一家燼與同燼古梅太息曰疾風乃知勁草仲光義心豈待亂離始見雨盛請下榻吾家鄙意且欲仲光同居苟自脫可以南去沿路得仲光爲伴老朽亦足自壯仲光諾遂就晚膳第五章明日喧傳義和團攻使館矣古梅仲光皆失色以爲禍變且立及外人視公使爲其全國之望公使辱即國辱公使死即國亡決不能聽彼妄意屠殺正旁徨間高給諫書至言岡梓良臨淮王蘭公力主殺使儲侗助之龍宗華依違其間隱以人撫慰公使又不敢與諸人力抗顧團匪無火器一至交民巷使館兵衛悉登屋騎危注槍不發匪至則排槍一縱死者如積虎衛軍及童軍助匪分攻西東兩面焚民屋無算童軍又分其兵隊出海岱門剽掠行人間見團匪亦以槍殊匪衆遂舍東攻而西漸矣今方議攻西什庫以虎神營助之虎神者對羊鬼稱也虎能制羊神不畏鬼此等荒謬之想均當軸者區畫然虎神營中人或患煙癮狀如乞人則皆習稱曰虎神可笑也二人讀書竟益憤是日雨霽泥塗接天仲光有西山紅葉手卷付之裱肆肆人家虎坊橋仲光以車取畫贈梅兒車經菜市見昨日所殺之屍衣盡失赤身臥淤泥中屍爲雨淋作異色有三五囚首喪面之人以簀收屍驅車過之自念以生人之身閱泥犁之獄所聞所見皆異人間矣得畫後命侍者清檢筆研書籍移入古梅家女所居書屋已他徙然尚留書二架且有絹素之屬與書雜置架上時女以母病匆匆不及檢也仲光書案即在女當日臨窗讀書露其玉簪雲髻處頗自怡悅以爲親近玉人庋置物事後古梅偕梅兒同入梅兒曰屋促無餘地較之諫草堂雅俗殊別然以諫草堂較之塘西草廬卻鮮梅花且又無水今屈仲兄居此或且得兄福蔭老母平安託庇爲不鮮矣古梅哂曰此婢子邇來頗解爲酬應語仲光趣問夫人清恙今日如何父女同曰日就綿綴食亦銳減仲光太息不止既而曰手卷已得敬上妹氏藏之梅兒悅爲展卷以水墨隱約寫獅子窩山路宛轉下趣祕魔巖淡脂點染丹楓枝皆北向梅兒曰仲兄此卷乃肖清暉雖在亂中亦必隨之左右仲光曰如此俗劣筆墨得妹氏鑑賞薈益用自努勉矣第六章五月十八日戊午日旰矣人聲大譁市上有刀劍相磨聲仰視火光熊熊燭天仲光方與父女同膳急投箸起人聲囂雜爭湧入宣武門以天主教堂正當門內漸近門次人乃愈集亦無應援之人叢中一人散發仗劍以紅巾裹頭當門舞蹈禹步持咒即大師兄也比舍居民爭出大呼曰大師兄行法須救我家火星落吾庭除矣室且立焚奈何大師兄止曰無礙吾已飭神兵守護此大毛子天人所憤吾輩當靜觀其焦爛仲光遙注洋樓之上火已從下而上黑煙突突自檻中出陡一震爆忽爾大明第二層危欄之上見歐西女教士數人伸手向空如待天神救護風嚴不辨其聲略見口吻翕闢而已忽黑煙再冒瞬息不見已而牖隙皆伸出火舌想此女教士燼矣時但焚教堂一區初不延及鄰屋於是居人鹹以爲神同日東城亦火仲光乃趁城出古梅方旁徨花籬之下仰面望火光仲光至前尚不之覺仲光呼曰先生古梅始應曰如何仲光曰但燼一教堂聞東城亦火西什庫尚遠正在圍攻薈防飛彈不欲近視古梅曰飛彈焉可近也少須梅兒潛步出微語古梅曰老母幸能少睡可勿聲響以驚之又問仲光曰外間復殺人乎仲光曰焚殺耳較之齒劍爲酷是夜火光達曉遲明火熄慧月來訪仲光適曉起延坐慧月曰君知昨夕東城之慘變乎東城教民與平民雜居團匪久悉其行止昨日大縱火取老翁及媼殺之通衢中或數刃始殊每下一刃衆即譁贊取次戮及小兒自二歲至四五歲無免者或教民見取譁辯不承則取水按拍其額言當立現十字見即戮之實則蓄殺之心已堅無論其有字與否靡不並戮橫屍市上步軍統領及五城御史無敢過問時岡梓良臨淮王勢盛益以京僚中之愚妄者鹹曰是忠義之徒而趙書堯亦曰是當縱之殺戮借是以威洋鬼長官既倡百口爲和滿朝鹹指實有神兵神將以衲觀之京城之禍未艾居士胡不南歸避此兇逆仲光曰古梅先生見留爲伴又其夫人病不能興彼家無親屬吾又單身在此一無所懼即不行亦無傷慧月既行仲光亦出見道上團匪復揚旗言將往攻奧國使館矣仲光迤邐至伯符家則左廂中行李書篋已滿似有生客伯符言昨夕外舅聯公仙杏至仲光曰仙杏先生聞名久矣兄之婿於聯氏非吾閩先達橘叟爲媒介耶伯符曰然吾外舅素惡新政尤不直昆南陔近與吾累書辯論亦漸悉祖制之不行於今方將入面諸王導以變法且痛陳外道之不足恃使館之不宜攻仲光曰忠哉先生偉哉伯符吾恐錮蔽已深斷非一二君子所能爲力究竟甘爲龍比者必不畏刀鋸願先生壯其膽力天若祚國家或足挽救耳伯符請與仙杏同飯於外仲光辭歸明日爲二十日庚申大禍作矣團匪結隊燒大柵欄德記洋貨肆又焚屈臣氏藥房下令曰天神贊助使洋鬼無立錐之地救者有刑初不累及氓庶大師兄步禹咒火火立發此亦就所聞而記火安能咒而發邪自大柵欄及觀音寺出珠寶市至廊房頭二三巷門框胡同紙巷子煤市街西河沿西月牆至西荷包巷上撲正陽門樓飛焰入城自棋盤街東交民巷近城南御河橋一帶直至臺基廠肅王府以東至單牌樓三條胡同俱成焦土精華全竭於是愚民失望錢米之奉絕賊乃漸漸出擄掠戲園既罷戲子亦爭出分立壇坫效團匪所爲有旦腳某甲素爲某太史所狎一日太史逢之於道彈以正言甲怒幾劃刃其腹自此道路以目矣第七章京師大亂者三日此三日中古梅似加十年之老長髯漸白飲食亦減梅兒內侍母病外慰父憂玉容亦頗憔悴然尚佯歡強笑用慰二親仲光以匝月不得家書知洋兵已近南北音問沮梗偃臥繩榻時或撫劍而嘆不知當去殺人與否無聊中就書架取書忽帶出聚頭一箑視之則梅兒所寫紅躑躅鮮豔欲滴上有小鳥以爪取蟲一翅飄落蟲尚力掙而鳥眼怒張爪亦握固風致如生左方則行書填虞美人云小樓下即蘇堤路多半尋芳去綠楊仍嫋去年絲還映繡屏銀字舊宮詞尋芳我落詩人後月上歸來否鞋痕印得二分苔笑問牆西紅杏待誰開下署訪社友姜秋史女士不值留題其壁琴棲倚聲仲光讀罷覺萬愁填胸一一如露華受日融化無跡把箑吟哦不已古梅似從外間歸匆匆呼曰仲光仲光力藏其箑疾出問故古梅曰吾適自楊醫士家歸醫言連日爲山妻診脈尚足延長至於六月之杪吾已萬念灰冷唯大事尚有急於此者本日德國公使克林德赴總理衙門言事車至東單牌樓路北爲人戕殺電報已達天津外兵亦適至坐索大沽炮臺敕俞德等分守九門並諭李鴻荃迅速至京聞岡梓良及蘭公將取而殺之以陶爲國家之二毛子留之適滋後患仲光此時吟誦之心復冷又覺深愁巨患潮上心來與古梅徘徊籬下久久無言忽聞梅兒呼茶老嫗適出古梅趨入仲光亦歸房更出畫扇涵泳其詞又類再舉醇醪沉沉醉睡矣明日爲二十六日丙寅城中喧傳已派臨淮王岡梓良統屬義和團與列強宣戰仲光憤極笑曰此所謂遣斛律明月督鬼兵居前耳不唯敗也適滋笑柄是日匪徒猛攻東交民巷各使館均敗歸虎衛軍既不得當於西人則偵得京僚之擁貲多者趣劫之京師大亂人人重足一跡而立旦夕莫知死所是夜讀邸抄得直隸總督奏報連日與西人接仗獲勝人心粗安然古梅仲光終謂其未確不即信也第八章丁卯降敕徵各省勤王兵無至者獨提督馬玉岡先以一旅至京壬申各國聯軍取東局東局近紫竹林銀圓銅圓諸局均隸焉然城守尚固俞祿無主以黃牒乞哀於老團是日獨流鎮匪首張德成復至天津散發衣道帔仗劍用八人肩輿入節署俞祿長跪迎迓問吉兇張德成傳神語慰勞俞祿且言教堂中有地雷當以法往取之即仗劍出隨者萬衆至教堂之外禹步持咒破門入掘果得狀如小筒德成以劍貫之示衆曰此地雷也不爾全城且陷萬衆稱美聲振山嶽是夜德成馳入都進正陽門明日黃蓮聖母至津俞祿頂禮如禮張德成聖母年三十許龍袞莊嚴俞祿跽迎傲然徑入衆皆譁駭稱爲仙真時俞祿未弁侍側少年也善浪遊竊告人曰此吾所善倡也數月之間何由證仙如此之迅然無學卒不悟其詐亦隨人拜跪墀下俞祿問天津休咎聖母曰天津不要緊也聲如梨園中旦腳尚有數語亦均效旦腳所言者言之醜態百出俞祿心知其謬然惕於岡梓良儲侗蘭公淫威亦媚團以自結同時毓鹹在太原亦慘殺教士婦孺無一免者童子拖腸於地久久乃死是時將相及北方藩鎮如狂如瞽莫審其端而南方互保之約出矣忠誠公劉研莊先生方督三吳知北方糜爛禍且南暨乃與各領事立約彼此互保於是東南二百兆生靈得不罹兵刃者先生力也以上諸事皆慧月告仲光者慧月交遊廣聞見確故仲光轉得述之古梅二人相對長愁仲光尤戚戚於伯符知大勢一渙伯符必死遂往省之道與團匪雜行至時伯符方與仙杏先生坐語伯符爲仲光介紹見先生先生年垂六十疏髯偉貌方以內閣學士內調先生喟然曰世局之幻乃非所料老夫行且上疏論之仲光曰上下錮蔽已深左道無濟史中言之歷歷然非大人長德言或弗省先生曰老夫寧計成敗脫不幸亦拼此老頭顱不更戴吾頸矣仲光心訝其非祥回顧伯符則慘默不作語時時以手自握作聲仲光辭歸道見兵來甚衆有人言曰此鑑軍也爲李炳宏所將者昨日馬軍門兵已開赴天津矣仲光立道左待兵過盡始見炳宏葛袍冠帶清臒如老書生仲光固聞其廉心竊自計破敵非其任也明日聞洋兵取西局又明日癸未聶師程軍大敗於八裏臺時聶公惡團匪將取而殲之岡梓良草制切責公大憤又督戰急故陷敵死岡等誣其縱敵故諭中有殊堪痛恨等語於是人無戰心西局以陷是時臺諫畏岡之威噤如寒蟬古越太常卿袁公遜秋謂其同鄉吏部左侍郎許公竹園曰殆矣吾於五月二十二日曾上一疏不報今當與公聯名論之於是上第二疏請速保護使館維持大局又不報則上第三疏嚴劾大臣崇信邪術請旨懲辦中有大學士儲侗素性糊塗罔識利害軍機大臣協辦大學士岡梓良比奸阿匪頑固性成軍機大臣禮部尚書嵇岫膠執己見愚而自用軍機大臣刑部尚書趙書堯居心狡獪工於逢迎疏入岡大怒二十四日遍召九卿議於合殿官家見許公引手挈許袂言曰今天下數萬萬生靈立見塗炭汝不可不切實言之許公對曰宜先保全公使即宣戰亦令其下旗生還臨淮王侍側大吒曰許某汝敢引上袂耶岡等諸人羣吠一聲於是許袁二公大禍遂作第九章袁公疏草至祕乃爲其戚所得古梅與二公爲鄉人遂潛抄以示仲光仲光周遭讀至十餘遍拊案言曰吾旦晚送二公於菜市矣古梅愕然問故仲光曰羣奸方以酷殺外人爲患指斥團匪爲妄舉朝噤聲而二公乃昌言攻之且列此數奸並及童茀祥東朝方倚童爲左右手日防其攜貳今以二忠之赤手空拳制彼張牙伸舌之蛇虎在理萬無不敗先生以爲如何者古梅曰官家之意甚善仲光曰官家自戊戌至此長處瀛臺東朝其能聽之耶是日始聞天津已於二十日失守俞祿退入北倉某國人用綠氣炮攻城城軍不能堪故至於敗時中外隔絕消息至祕隔四日始聞之也人心益懼時朝官不告而徙者已十室而九古梅以妻病不能行仲光感古梅義又心戀玉人不忍置之兇燼亦毅然請留忽忽交七月初四日矣先二日儲侗子沉極方爲刑部侍郎獨騎至刑部大呼奉敕出片紙則袁許二公名立命緹騎逮人二公初不相聞及下獄始相見袁公激昂慷慨許公則雍容若無事初四日沉極復奉東朝旨至刑部咆哮於公堂之上立促縛人承值司官爲卓君孝馥進而言曰侍郎固奉敕然已飛飭員役供應咄嗟至矣沉極仍跳叫不已卓君知其狂謬聽之不復語少須人集出許公獄中許公徐問左右曰今日盡職者尚有何人左右曰袁公耳許公無言謂沉極曰伏法誠甘唯吾在外部中尚有交涉未了之案一旦身首異處恐後此洋人不承前諾今請筆墨書某某藏案及外人文件可備後人檢核者然後就刑亦罪臣所以報國也沉極初不許可然格於衆議始允許公徐書其目從容如平時識者皆爲悲涕及袁公出神採毅然衣冠既竟遂就東市刑部司員列案於布肆之前上結草蓬點名後望闕謝恩袁公肥伍伯相視曰恐砍不斷奈何於是商度舉其最有力者執刃二公既歸神天地變色白日欲斂實則皆傷心人目中所見者也是日仲光不出但聞人言述二公死狀古梅以鄉誼欲出臨梅兒力挽其袖言曰世局至此已無可言母病方篤老父徒增傷心梅兒將何恃也藏酒尚多胡不與仲兄少飲破此深愁古梅曰人言酒以消愁妄也須知愁人灑淚多於醒時故裏迢迢老妻復在旦夕吾父女相依爲命固也何因累及仲光仲光曰凡人莫不有死死爲知己甘耳下走一身本無所怯先生愛我故不敢獨身遠禍且津沽洋兵雲集近畿羣盜如毛夫人既不得行百事聽之天命且下走心中人尚有伯符兄弟料洋兵必勝左道必無濟乘輿但有西幸之一舉伯符愚忠脫不隨扈必且自裁下走昨日復至其家夫人竊以人告走伯符兄弟鹹挾手槍於懷萬不爲敵所辱且備有人格之勿死則以槍相向伯符自誓萬不爲吳梅村所謂沉吟不斷草間偷活也古梅無言梅兒已令老嫗設醴於案於是彼此舉杯仲光自念學劍數年或此去殺人不遠矣思極膽壯連舉十巨觥似已微醺忽謂古梅曰先生重薈薈有背人之技不敢自陳今日酒酣請一拭之古梅愕然曰仲光詩畫文章老夫皆已見此外尚有絕藝尤宜承教仲光曰劍耳古梅大駭曰仲光溫文如不勝衣乃能劍乎鬱伊至此請出一泄胸中不平之氣仲光如言出劍月光已上照耀庭墀如晝仲光以蠲師所授者更百變其法但覺寒光上下如水影作圓紋倒浸壁間又如急雨將來電光四閃梅兒玉顏微展嘆息不止語其父曰仲兄才兼文武寧可多得意至欣悅古梅此時忽有所思久久無言既乃喜形於色曰得之矣梅兒聞言疑其老父誤會己意翩然遽入此時仲光收劍不見梅兒以爲惡其傖楚轉怏怏無復聊賴古梅曰將來能曲全性命不落兇人之手者或仰託仲光矣於是復飲夜闌始罷第十章平明慧月復來仲光以昨夕猛飲頗病酒不能早起聞慧月至始著衣出慧月曰先生似未解宿酲宵來又豪飲矣仲光曰連日聞東城虎衛軍有搶掠之信其幸未至此者斜街近皮庫營地頗荒寒賊或不留意耳慧月曰上月十九日拳匪入都統慶興家殺老稚數人劫掠珍物幸獲得五人正法然匪中至不平稱屈上止且南下窪及西城根均拳匪拋屍之所名曰戕教實快其睚眥之仇我輩性命悉懸彼鋒刃之下仲光笑曰賊殺人易殺邴仲光非易彼恃刀逞蠻又不解用手槍烏能敵我劍術計南來得劍數年未嘗一試今或且試之蠢驢薈不敢欺慧師三十人見困不爲怯也慧月合掌稱曰願佛天庇居士不逢此厄獸血豈可污君寶劍仲光大笑曰古人不言陸剸犀象耶獸血何污也自癸卯殺袁許二公後岡梓良諸人日以嚴符趣馬玉岡張夏萬英諸軍與聯軍搏戰遂無暇及於羅織然羣奸聚謀乃思以廷旨趣李鴻荃入覲殺之用快其意張英帆方在貶所亦馳傳取其首張雖以他途進然能詩善畫頗工駢文既蒞貶所日事詩酒且收藏書畫甚富矯旨既至有司不敢徑告預戒伍伯之良者伏於帷後則大置酒張樂延張飲酒半出旨示張張讀竟夷然曰今日可雲離筵吾久居此亦倦魂魄或能歸鄉井耳乃豪飲無算既而主人請起易衣冠謝恩遂罷酒張入室甫搴帷而刀已出自喉斷頸頭已飛擲庭墀此著蓋出張所不意也時岡梓良之意凡能與洋人言及平日在總理衙門理外交者皆殲之以爲二毛嗜殺之心蓋出乎天性也辛亥天津警報至張夏萬英之兵與洋兵戰於河西務大敗退保南苑京城戒嚴於是思李鴻荃授以全權大臣與聯軍媾和先是養心殿召對羣臣端王臨淮王蘭公岡梓良及崇武清諸人皆痛哭言非戰不足以圖存皆承迎端王之意時端王子方立王幾總百揆衆皆阿附朝議以徐潤義聯源慄三前赴各外國使館止洋兵勿至鹹不得當聯公尤切言開釁之非計有雞犬不留之語徐無言慄三者平日要結巨璫廣納賕賂家累百萬東朝恆稱之爲慄子者至是亦言義和團之不足恃與臨淮王忤端王以爲三人鹹有外心趣立斬東朝無如何也第十一章聯仙杏先生凡四女長字伯符次字仲符其餘二女未字也既寓伯符家冰玉至相能旦夕長愁均以國事爲急先生既自使館歸謂伯符曰事亟矣餘至東交民巷幾不得入公使對餘言西兵旦夕至館中備嚴亦不汝畏堂堂中國乃謀殺使者挑釁於列國此斐洲野蠻之所無者而中國行之今事迫欲求弭禍請吾輩止西兵勿前然則使者當束手待死耶不惟無謀而且愚陋極矣餘罹此奇辱奮不欲生而岡梓良諸人蠢蠢如病風之狗遇人輒噬自度吾禍亦不遠矣伯符仲符夫人爭出慰問於是家人集飯而先生心動不自止即曰餘心蕩恐不及明日矣即部勒家政署遺囑伯符夫人泣不可仰坐對嗚咽至四更始寢甫遲明聞叩門聲至厲伯符家奴啞子也奔至寢門之外牙牙跳叫伯符心知有異即起啓關則啞奴方作勢似雲門外人多也已而緹騎果集庭樹之下鋃鐺之聲鏘然大呼逮人仙杏先生曰逮我耳與吾二婿無與結襪甫竟未及掩其襟緹騎已加鐵索引而出門外停破車納先生車中轆轆然譁噪而行鄰右大震爭出問故方知端王下令教取學士也是日同立慄徐二人斬於西市時張方二軍既敗鑑軍亦潰於楊村李炳宏無策退守張家灣自縊而死京師大亂命京堂分守九門以沙囊積城下稽查行人出入時京僚已空留者或愛新覺羅氏及貧病不得去者人人爭以貂裘及珍貴之物寄諸典肆以爲可恃而團匪竟肆焚奪雖臨淮王之狂暴岡梓良之殘忍亦不敢出禁團匪乃縱其所爲乘輿則宿駕以圖西幸市上寂無人行是日古梅夫人已彌留梅兒痛哭幾成淚人古梅日呼仲光爲伴即曰荊人倘有不幸老夫當仍伸前約以梅兒奉箕帚惟此際匆匆不宜明白宣示仲光妹之可也仲光遂下拜言曰蒙丈不鄙貧薄齒及窶人今已成骨肉之親亡親所遺玉佩敬以爲聘古梅曰老夫乃無物奉酬仲光曰有之前閱書架上有女公子畫扇一具婿讀與詞畫愛不忍釋今仍存架上能否以此爲報古梅曰此幸非私相授受者即以此報可爾餘前六日已購一槥今山妻已不可救不如舁來以俟後園尚有餘地可以淺殯事定再發扶之回南亦無不可仲光曰諾即出赴桅廠授以六十金匆匆舁歸漏三下夫人遂逝梅兒累醒累暈古梅呼曰仲婿此若妻也汝不能更拘禮法趣救吾女爲急吾料量衣衾立下殮矣仲光不得已進抱梅兒梅兒臥仲光懷中久久不即醒然發香沁入仲光腦際膚膩如脂仲光此時悲勝於喜防其沉綴不起時按其脈尚躍躍然少頃似微有覺即置之溫榻之上進助古梅小殮已而棺蓋而梅兒始漸漸微伸仲光不敢復前命備鍬鋤之屬舁棺入後園大槐樹下殯之是夜梅兒蘇覓母棺不得復大痛古梅曰吾已契仲光爲義兒汝今與仲光兄弟耳城陷當出避兵汝且料量應須之物吾已清檢屋中物事託之居停彭君彭君故長者可恃幸爾母棺已殯後園槐樹之下矣女悲號曰娘也兒去娘何依脫賊至殘吾母棺者將奈何天乎麗瓊事母何罪仍罰我如是酷也仲光亦大悲進曰妹氏日中暈至三時許天相幸不死今旦晚當出走脫更病者寧非更促老人之憂阿兄已拜膝前生死與老人及妹氏共之聞密雲諸縣尚無賊蹤潛相大局再定行止夜中燭光熒熒古梅已移梅兒於他室守以老嫗古梅則宿於廳事上仲光歸寢且慰且憂慰得賢助憂則亡國耳第十二章七月十九日戊午夜東洋兵由東便門跨越入城是日團匪尚圍攻交民巷及聞兵入則四散伏匿鹹投紅巾於溝澮中圊溷亦滿庚申外兵入內城人家爭閉戶不出修伯符家白廟胡同門小垣低洋兵所不屬意顧其世父寶振甫侍郎門閥宏壯與小屋通寶振甫先生有二女長曰婉如次曰淑如長二十餘歲次乃九歲伯符仁愛講道學弟妹鹹事以父禮不敢齒爲兄弟婉如恆就伯符受經伯符抗顏爲師爲婉如講解經義妻亦賢淑始者竹葆先生典試閩中於九姓船中得姬人某氏先生平日慷直立朝既買妾防爲人彈劾仍自行檢舉得旨罷職家居方寶疏入時寶鑫方當國軍機中讀先生檢舉疏呼曰好男子時李高陽同值問曰何也寶曰吾素言竹葆者酒色徒也公恆以爲好男子今何如好男子所爲固如是乎高陽讀既亦呼曰任過不欺真好男子寶大忤於是與高陽構釁先生既家居月必數遊西山積詩高可隱人仲光鑄龍志初曾爲梓行者先生逝既數年伯符服闋得翰林戊戌以後杜門不出心知羣邪柄國無意進取聯仙杏之兇禍伯符以爲己實構之俾其外舅臨老死於非命死志遂決逐日聞城外兵耗及城中殺人切齒握固奮不欲生及聞城破洋兵已入即自調藥合家人飲之時仙杏先生長子序東進曰妹婿殉國吾不敢力諫惟諸甥幼稚乞逮其命伯符曰可即問仲符曰汝意云何仲符曰地老天荒求生無謂續見婉如挽其妹奔入曰洋兵至西院矣伯符曰吾不能辱趣進藥於是猛飲盡一器仲符亦取飲尚有二器婉如既自盡一器呼淑如進提其耳灌之餘瀝在器侍婢龍兒進曰女奴能否可與死數伯符笑曰可龍兒遂仰其餘瀝時家人皆集東院小屋中而洋兵窮搜西院不得金錢取便溺之器覆之庭除以爲婦女恆擲金銀於糞中既而不得乃去東院獲全然伯符仍不之知藥力久未發則作絕命三首託其先人詩文稿於華太史又不能死伯符曰縊也仲弟爲我結繩於是飲藥之五人鹹至西舍伯符首登凳就縊凳翻而繩亦絕仲符至鎮定再結一繯伯符趣登立殊於是婉如淑如龍兒以次縊皆殊仲符解而下之陳諸別榻然後仲符結巨繯於門長笑納首繯中立殊家人聚哭一時不得棺有某公義之貸百金而得薄槥五具喝碣葬於後圃時仲光與伯符家消息隔斷凡此皆事後始審也第十三章嗟夫天下固有死同而心異者則儲侗家也儲氏以僞道學愚其徒侶平時偶講學皆膚淺可笑一日聚生徒講陰陽動靜之理仍以幾爲喻曰幾之面陽也幾之腹陰也置幾靜也移幾動也或有失笑於座者平日於舉趾間皆加意鎮定某相國恆語人試觀吾師行步之間皆有學問昆南陔爲其門生以其言新學幾欲取而殺之至令門者不爲通刺門臨使館乃嚴閉弗開出入皆啓後戶尤惡官家之講新政東宮既立力主內禪龍宗華幾爲所動幸忠誠自三吳飛電止之儲侗既鬱郁不伸其志於是崇信團匪殲旃外人意勝後可以傾官家而岡梓良以言事幾爲官家飛研所中故二人積憾遂構成此禍及老洋兵入城知必無幸仍約其子沉極縊以殉國沉極謬許之爲其父加繯父子對立迨儲侗既死沉極去繯潛下得不死因以蟒服裹屍葬之小池之上倫常之變至此極矣後沉極及稽岫以西人索取罪魁斬於菜市即當日許袁兩先生死處或雲害賢之報外史氏則謂之叛子其斬頭瀝血尚爲幸也崇武清者承恩公也平時以清廉自勵頗稱端人及爲儲侗諸人煽動而出經濟既非所長遂亦顛倒錯謬拂亂所爲洋兵入城自裁於家其子戇而傲放挖數穴於後圃生瘞其母後亦舉家自盡嗚呼以不學之身行此古今不經見之事忠臣耶孝子耶外史氏不敢加以定論想識者自能定之耳第十四章外史氏曰京城既破八國聯軍長驅直入千頭萬緒從何著筆此書固以邴仲光爲緯然全城鼎沸而邴氏閉門於窮巷若一一皆貫以邴氏則事有不涉於京城者即京城之廣爲邴氏所不見者如何著筆今敬告讀者凡小說家言若無徵實則稗官不足以供史料若一味徵實則自有正史可稽如此離奇之世局若不借一人爲貫串而下則有目無綱非稗官體也今暫假史家編年之法略記此時大略及歸到邴仲光時再以仲光爲緯也是夜洋兵即入東朝及官家匆匆出走隨扈者但有倫公提督宋柱珊以所部追及乘輿於是神機虎神八旗練軍皆隨扈李璫不離左右官家出時他無所挈手一金塗小盒倫公同車不知所寶何物嘿不敢問既過昌平官家起旋授盒於倫公微啓之則小棗十餘枚餺飥二而已倫公大悲已而馳驅近懷來縣縣官倉卒出迎跪於道左東朝及官家入署縣官孺人跪迎東朝命起曰爾且爲餘理髮餘飢矣趣進食孺人奏曰小邑鄙陋與供御者大別敢昧死以常食進東朝曰可乃進湯餅東朝御之至甘謂孺人曰汝言常食乃大官中所不能治廚丁何姓餘將挈之西狩俾日爲餘治湯餅也丙寅駐蹕宣化龍宗華亦抵行在樞臣先後鹹集獨岡梓良道病泄不止夜臥輒見鬼物掊擊其躬未幾死外史氏曰甚哉天道之不可知也庚子全局之糜爛系諸岡梓良一人陰納賄而外矯廉幾欲盡殲漢種且痛斥孔子爲非人用人以目不識丁爲第一稍識字者次之通人爲下而不識丁者尤以滿人爲上常曰漢人肥即滿人瘦瞽惑東朝且欲甘心於官家雖爲成濟無恤也生平所崇信者封神傳濟公傳七俠五義諸書猶必待人講論始悉既秉大權故奉義和團爲神仙一以說部中所言者爲科律朝士憚其勢焰如趙書堯俞祿廷穆等違心附和以訖於敗迨乘輿西狩自知罪惡稔厚不逃靈誅憂鬱成病以死其所云見鬼者非鬼蓋陷戮忠良臨死腦動還其平坦之氣知殺人非法故有是言然而漏此元惡不授首於東市令讀史者遺恨於無窮矣八月乙亥乘輿至山西大同府丙戌至太原府以撫署爲行宮庚寅敕廷穆護理直隸總督時俞祿已死用廷穆代之岑公西齡以封疆大臣荷槍宿衛旦夕立行宮門外出入必稽夜亦席薦宮門枕槍而臥東朝官家鹹以爲忠擬大用之顧岑公以侃直自命羣小忌之龍宗華心弗善也乙酉乘輿入潼關降香於華嶽廟壬申至西安駐蹕以北院爲行宮時嶺南辛公海奔赴行在朝紳亦續續至王辰和相國年屆八十亦至朝廷粗立一日辛海入覲痛陳東宮之立非天下之望且言端王傾邪誤國黨結羣小致乘輿西狩各國以端王之故必株聯於東宮與其見劫列強而廢儲貳不如出自朝廷之意爲正大既足以弭列強之要求亦足以平天下之觖望東朝大駭然亦意動即曰汝與龍宗華商之時官家不言惕於東朝不敢言也是後東宮之廢外人鹹不知出自辛公識者以爲辛公識大體也是時端王失權龍宗華獨相第十五章昔者西人哈葛德有言爲小說者最有權力筆之所向能使讀者眼光隨筆而趨今吾書繞敘到北京矣八國中唯甲國丙國戊國爲文明乙國狃於北方之習頗有侵掠丁國則以殺使之故大仇在抱故其遇華人至酷八國既分界而丁國界內遷徙入於丙界者至夥仲光所居者正屬丙國保護仲光嘆曰吾忝爲男子乃託庇於外人耶此間又安可居是時戊國以兵守大內不敢闌入以故宮中積金及法物鹹未損則不能不稱戊國之文明也各國既以理藩院爲會議公所首下令取稽岫及儲侗侗死乃囚其子沉極意合端王臨淮蘭公岡梓良趙書堯諸人同誅於市以謝各國顧聞岡儲皆前死則仍坐索諸人並議以兵趣西安時以李鴻荃爲全權大臣入京議和戊國以兵衛之居賢良寺於是各國西趣之鋒弭然尚議瓜分甲國丙國不可而止顧分界之兵紀律雖嚴而團匪有復變其宗旨者投入各國爲奴間導其不肖者稍出劫掠禁城以內盜剽日甚各國複議既已聽講而地面事不如仍以華治華乃移檄聽五城御史行法但須稟承各國政府而已時陳鈺主南城執法甚嚴日縛惡少十餘人於市戮之以牒告理藩院公所人得粗安然朝官之留京者仍續續出仲光與古梅議不如趁此暫出居三河縣聞彼間尚寧謐前雲密雲者與懷柔縣至邇聞懷柔土匪戕殺知縣焦立奎並其眷口幕賓皆盡京官往避亂亦多遇害三河縣爲薈鄉人能部勒其卒伍逮捕劫掠者似可依也此間偶一出戶爲丁國所得將受奇辱不如暫避俾少寧謐南歸未晚也古梅稱可古梅自喪妻後以愛女得人又日見仲光行事忠謹雖已定聘每遇梅兒必持禮防未嘗少雜遊語即有議論舍詩書填詞外無他語古梅稱頌不已覺身困圍城日但以鹽豉雜粗糲而食而貌日加豐梅兒雖未得受聘消息見仲光之事其父如嚴君動息稟承心亦異之自計母亡父老又屬衰宗雖有薄田而劉宗不可無嗣族兄固審慎然南北隔斷不審草堂中書籍曾否散失又微聞浙中西安縣有戕殺之事至將縣官臠割杭州有無變故不可知也仲光已拜嚴君膝下雖屬異姓情逾骨肉母氏生時曾聞有卻婚之信固是老母深恩戀兒母今已矣脫老父有不諱者兒何屬也思極泫然忽見老父與仲光同入仲光曰適商之阿翁八國已分界居人至不能得菜蔬鄙意暫出三河居友人鄭公轄下聞鄭公能捕盜或得粗安今往東便門以輕裝出此間物事暫付居停妹請檢可挾持同行者兄當出面戒車梅兒曰異鄉逢難得兄仗義關垂老父並及先母之喪感何可言沿路有無盜剽與其輕身觸險不如仍居此間惟仲兄酌之古梅曰吾不能鬱郁居此向非爾母病不能興久已出矣梅兒聞及亡母即流涕曰舉家皆出拋吾亡母殯宮與老槐相向秋風已動落葉滿墀母魄有知能無悽愴仲光及古梅皆爲酸鼻古梅忽失聲曰吾性命託仲婿矣梅兒大駭古梅即改口曰吾託仲光也仲光此時不敢更出一語但曰薈先出戒車車二輛老人與妹氏同行薈專車爲導也第十六章既近三河界之夏店鎮渡橋入泥窪鋪時土匪焚掠已過村墟無人兩車轆轆行至大林之下已交下午矣林中隱隱有十餘衆或起或行或坐仲光回顧後車語古梅曰此間略有異必爲盜鄉古梅未及答梅兒疾言曰仲光幸勿殺人能少懲足過吾車足矣蓋聞其父呼婿覺終身之託已定此時之對仲光別有一種深情此女兒恆態也夫以仲光年少學養皆優文武兼備又澹於榮利仗義多情梅兒烏能不戀於心且相處日久患難無變梅兒尤極感激又知賊不足慮其令勿殺人者親愛防其傷人道也凡此皆外史氏臆度之詞或梅兒本意初不如是亦未可定方仲光發聲時賊已陸續出可三十餘人即草間出長槊或大刀立而言曰來車必二毛子當下車至壇上焚符灰起者免死不則祖師不置汝地上也仲光笑曰鼠子汝言能滅洋何乃反爲洋所滅今將混戰耶抑選鋒而鬥中有執槊最巨者出曰勿須多人老子足以了汝仲光曰可即下車出劍古梅失色力防仲光有失梅兒曰翁毋憂仲兄閒暇如此必能辦賊語次仲光已近賊賊挺槊猛刺古梅凝視槊鋒正向仲光胸際仲光忽瞥在賊後劍起賊之頭巾並發皆斷賊大怒方握槊反刺咄嗟間槊斷於是叢中突出三槊並向仲光仲光忽騰起數尺身在三槊之上引劍下斫三槊立時同斷斷髮之賊渠復奪得他槊刺仲光仲光左手忽奪其槊引劍沿槊柄而過賊渠將指落仲光奪其槊插地深可二尺語賊曰藝高者來試賊渠失指負痛而罵詈仲光大笑曰以竹鞭犬我笑而汝吠宜哉賊渠與衆耳語於是大進圍仲光仲光此時面目亡失大呼陷陣古梅驅車稍遠但見仲光劍光上下每下必斷一槊賊或斷指或割耳俄頃間三十餘人皆闢易嘯引而退不戮一人忽見有賣油者健步而過虯髯海口屢目仲光仲光亦不之省徐步就古梅初不喘息古梅慰勞至再問可行否仲光曰行也何懼梅兒忽啓櫻脣將欲有言復止仲光曰適遵妹言不欲殺戮留此猾之衆後將越人於貨矣然賊斷指者無數宜可少懲梅兒驚定言曰賊謂兄雅步易與耳兄適在百忙中忽以王荊公字說爲調詼妹滋服阿兄鎮定仲光曰承妹氏獎借深以爲愧於是復登車行既至三河覓得逆旅時已薄暮遂不更謁鄭公明日仲光以刺入鄭公出見仲光述道中遇賊事鄭公曰良然此間多伏莽吾即用賊渠爲遊徼故盜風稍弭不圖乃復行劫於野明日當爲仲光治之堅留小飲而出逾二日鄭公以柬速仲光入言曰取得斷指賊矣吾臨堂皇兄可自座後觀之縣役以鐵繩綰五賊皆以布裹手鄭公問曰爾五人何由同有創手之病賊喫喫不能答鄭公曰延邴公出仲光出鄭公起立言曰仲光先生此創手者是乎仲光面賊渠笑曰爾斷指曾就醫藥否盜皆稽顙自承仲光曰京畿已亂何人非盜爲盜者寧止此數人僕飽嘗世變萬念皆空婦人之仁吾之所恥若干他人之柄作爲威福視人命如草菅吾尤不忍此事鄭公自有令申客子不敢與聞一揖而退鄭公感仲光言乃立判五人永遠幽禁仲光歸述之古梅父女皆嘆息仲光以逆旅湫隘且溼當卜宅於野次於是去縣二裏相得一村門臨小河支板爲橋時已秋初臨水垂楊微有憔悴之色幸草舍尚精潔圍以小籬行李無多以夾室居梅兒古梅與仲光同居一室古梅暇輒野行而梅兒既同經患難亦知後此決屬身於仲光日來細察老親詞氣其待仲光日加親稔若爲假父乾兒決無如是情愫也因亦無復斂避但謹持禮防而已古梅者信仲光深知婿女皆賢亦不加防檢一室之中彬彬有禮至於二人眉眼之間有無流傳情愫則外史氏不與身其間亦無從辨矣一日仲光甫起即聞有人微扣籬扉出觀其人似已晤面突一省記即破賊時所遇賣油者也虯髯蓬蓬然相見不作他語但曰足下劍術似出少林得毋爲蠲師弟子耶仲光大驚問客何以知之虯髯者笑曰蠲師獨不與足下言有王壬者曾經受業者耶仲光大悟曰然然君我同門耳肅客入座王壬至慷爽言一身淪落不事生產自經世亂無可圖生因以賣油自活此間多綠林豪士鹹耳己名因多在門下己以正言約束之前此劇盜路剽皆外來者本欲助君因見君劍法高力敗三十餘人能不傷一命仁勇無敵尋偵君爲令君上客不敢入面及聞遷居於此故造訪一談聞彼盜尚欲糾合多人至此復仇僕已爲君備之矣車內有女郎甚美誰也仲光失聲曰山妻耳既而即改口曰聘而未娶王壬曰僕善相人夫人不惟美也且有德足以相君仲光曰適言盜至復仇當以何時吾早爲備王壬曰三日耳君且自籬中觀宜需君者君出於是談敘甚歡別去草堂既狹不惟古梅聞之歷歷即梅兒亦悉聞之始知身已受聘矣自計身爲邴氏之婦吾又何所斂避邴郎既不明言吾只合仍以兄事之耳第十七章夜中同膳梅兒較前頗踧踖於座仲光知之低頭不敢正視膳罷歸房古梅隨入語曰仲婿三日之期促矣此王壬者何人其言足信否仲光曰信蠲師當日曾語薈以其人蠲師先覺人也果有休咎必前示師乃未言王壬之不善決無事且蠲師善知人匪類必不薦寵丈勿戚戚於心也時逾三日日中仍無事薄暮時梅兒呼曰仲兄句久久無言仲光笑曰妹殆謂賊將以今夕至耶梅兒不即答又久乃言曰仲兄當審慎彼捲土重來未必不聘能者仲光曰不敢奉欺蠲師劍術神以口訣見示即不敢自詡然決無事矧有王壬相助決無他謬二更向盡籬外聞有十餘足音復聞有鐵繩聲似有物觸刃而刃落者又聞呼詈聲即聞此十餘足音向北而趨始聞有人大聲呼曰驢汝乃不識濰縣王老鐵耶更來者殆矣已而萬聲都寂仲光疾出開門視之闃無一人但見遺刀地上而已仲光入曰王兄破賊彼亦知妹意不欲殺人特小創之而去蠲師言彼學鐵椎以聲度之椎巨觸刃故刃應手落梅兒曰此事大類小說妹讀魏叔子大鐵椎傳自謂必無其事不圖今日乃在隱約中得其人矣古梅曰文人好囂張宋濂之秦士錄寧有其人叔子大鐵椎亦步其後塵耳即如今日王壬之事後來觀者亦不過視爲小說之遇言於是大笑時爲八月秋氣已深京畿一帶均洋兵纚屬於道楊村之民尤蠢蠢好仇殺因團匪起事則大喜於是取教民家至於無少長皆斬分肥其物其幸不死者訴之洋員於是聯軍至楊村縱火大焚其居逃匿稍後者亦罹於炮火一望赤地而涿州去京尚遙團匪之焰仍熾聯軍出一旅攻之已立敗壬子乙國遊騎至保定城下廷穆方假節署制府從官鹹不欲戰乃揚龍旗於城堞之上開城納聯軍各國鹹飭將校率兵入城主教某訟廷穆戕教及臬司沈稼伯聯軍諸將大怒開軍事審判參將黃乙蓋手刃教民者也聯軍取鞫於堂下黃出廷穆檄書謂發縱指示者制軍我乃奉行文書而已廷穆語塞復取沈稼伯詰責所以戕教之故以詞氣一忤言我衛教不戕教也聯軍取主教證對主教力指其罪沈曰妄也我決不戕教且以力衛之聯軍諸將曰於何取證沈曰吾即證之以主教之身主教今日所以得生能訟我於聯軍審判之堂即我保衛之力我若不衛主教久已爲亂民所殺矣何能留此完全之軀命而訟我此即我所以衛主教也諸將鹹以爲然得不坐乃定廷穆死刑廷穆滿洲人恂恂孝友能書畫藏楊椒山手跡及王石谷臨安山色圖畫筆清雅第少魄力爲人亦溫煦可親與沈稼伯友善顧無斷爲岡梓良諸人所劫俞祿死後遂代爲直隸總督以奉岡檄書殺教取媚遂及於禍識者憐之第十八章廷穆之罪既定諸聯軍之爰書丁巳出而斬之令廷穆具朝衣朝冠以印兵擁衛出東市沈稼伯亦如之顧乃不殺人民觀者如堵頗有太息泣下者廷穆過市憤極取冠擲於道旁茶肆中印度兵以槍向之侍者復取冠加其首既至刑所泣謂沈稼伯曰吾歷官數十年初未剝取民之脂膏今臂上縛有銀帖三萬兩爲老母饘粥之供我死乞兄將付老母嚴飭家人勿言我被慘禍防老母悲也沈泣不可仰因取青巾言曰司裏無以報大帥請以此青巾蔽目可以安穩歸神廷穆不語聯軍飭華人下刃衆皆相視莫發廷穆不能耐復自褫其巾謂平日所善一壯士曰汝爲吾部曲事既至此趣爲吾了之勿濡時日於是盡於東市之上外史氏曰廷穆之死人爭惜之吾獨恨其無斷戕教死也即不戕教亦死當就鞫時若能慷慨肆罵則尚爲長白之英雄外人尚勇或稱中華之有人物但觀沈稼伯能辯竟得保其首領廷穆之所以遜於沈者即寡讀書與見理昧耳廷穆既死沈得無事歸聯軍審判所忽懸一牌示大書曰沈稼伯著革職永不敘用並驅逐回籍觀者大笑聯軍蓋效中國官府口吻用是作遊戲君子頗引以爲悲且辱也同時道員談武耀亦爲聯軍戮於津門北塘炮臺亦爲聯軍所有時洋兵與團匪分據各州縣洋兵所至團匪之焰立熸共駢戮者亦續續於道當此之時李鴻荃居京師定和議各國以李重望鹹斂其鋒而丁國以殺使之恨丁皇帝推轂拜瓦德西爲大將以精兵東發復仇用此之故和議中梗聯軍諸將亦坐待瓦至判決時列強中以丁國之陸軍最精且夥京中人庶頗重足一跡而虞禍幸五城御史尚得人安輯閭巷於是流亡稍有歸者九月庚寅東朝官家自西安下諭懲禍首時聯軍意屬端王及蘭公二者皆近支密旨飭李鴻荃力爭聯軍諸將重違其請釋二人弗治然當鐫去玉牒黜爲氓庶且長流不聽反復論童茀祥時童尚擁重兵東朝虞其叵測復飭李與聯軍開議得罷職乃以臨淮趙書堯毓鹹稽岫儲沉極爲解稽儲已就逮於京師岡梓良儲侗已前死勿論而趙書堯方隨扈使者宣敕就其家盡之趙肥碩飲食兼人長於刑律當時破稱端士顧身家念重劫制於岡梓良乃不敢論團匪短長外人以爲言朝士頗知其枉然乘輿在外不懲禍首和議莫就趙飲藥不能死輾轉牀簀使者坐堂上趣覆旨不得已就縊繩絕者再始殊其師薛殷森老矣痛哭以爲冤抑然朝廷無如何也同時斬毓鹹毓酷吏傳中人也其治山東曹州諸盜慘酷無人理殺人之法列長凳仰縛人頭足於其上以力士執堅木爲棒力棒其腹腹不任受棒肺葉塞口而出屍狀兇獰目珠盡突在西安殺教士雖老稚無免陝西尊之爲嶽武穆者臨命作生輓聯識者笑之臨淮王者前清八王之後也少年輕躁與蘭公友善又不學見說部中如封神演義以爲法寶破賊及大小七十二變化確有其事惡西人作橫時圖報復既得義和團謂可資之排外乃極力戕殺直言敢諫之士用堅其信事敗後知不爲輿論所容乃挾妻子西行館於古廟中妻子別居使者至臨淮出見使者宣旨臨淮謝恩後使者曰朝廷尚許王作家書或得面其妻子王感謝已而妃挈其二子至抱膝大哭王泣曰汝輩好爲之勿以祖宗大好河山付諸外人之手語已入室使者已預令人爲王結繯王大喜曰使者善我乃從容就縊外史氏曰臨淮固王孫中之有勇者果能不爲惡少積習所中折節向學或出洋留學亦足有爲乃不學無術自戕其身甚哉人之不可以不學也第十九章九月庚辰瓦德西至整兵自天津趣河西務繞馬家堡入都聯軍推爲總司令官入居儀鸞殿殿在三海之中東朝所常臨幸者也殿華飾爲三海諸殿之冠粉牆皆細鐫作人物珠簾繡幕金碧煥映瓦德西爲丁皇推轂大將又爲鐵丞相舊部與毛將軍故交聯軍諸將鹹傾襟推抱以向時有西銀華者名妓也美貌能操丁國語言將軍見之大悅遂同臥起殿中然丁軍得有國主號令頗忤視華人京師琉璃廠藏書夥並爲書畫之肆書賈謀乞哀於西銀華西可其請轉告之將軍於是下令令勿蹂躪琉璃廠識者多之瓦將軍既統諸國聯軍將謀赴西安先以一旅赴長城遇義和團殲之而運河尚有華兵駐紮見丁國兵至亦退往山東丁國複合己庚二國之兵出宣化張家口華兵不能抗乃拔隊盡赴山西京畿一帶官軍與義和團皆盡十月辛未西班牙公使始領銜會同各國與全權大臣定大綱十二條甲戌全權大臣以大綱馳奏行在照準於是和議粗定戊寅得戕害公使克林德之兇某乙爲神機隊長就鞫時神宇不撓斬於菜市觀者如堵牆乙高歌就刑雖西人觀之無不心壯十二月壬子敕尚書張伯希爲專使赴甲國弔唁並致賀己未再懲禍首諸降革有差壬戌開復徐潤義慄三聯源原官癸亥諭將首禍諸人從前矯擅各要件提出銷毀並下責躬之詔甘肅提督童茀祥亦即於己未革職而大學士玉昆初次奏請賜恤在京殉難諸臣邴仲光在三河始聞修伯符兇耗縱聲大哭梅兒大驚以爲仲光得家書即奔集仲光室中玉容無主櫻脣盡白呼曰仲兄吾姑語時色又大赬喫喫不能出口乃曰得毋兄有家書耶仲光哭少止言曰修伯符兄弟殉難矣時古梅外出梅兒即上甌茗置仲光几上曰伯符兄弟忠概渾然妹早知之然乘輿尚在西安禍非亡國伯符即麻鞋行在繼踵杜陵人豈能以不忠目之今既殉節阿兄契友孤矣高鑄龍遠在杭州林太守方志初亦久無音問志初作令桐鄉有惠政夙已聞之然皆遠在天末即妹鬱郁亦欲南歸耳患難之中老父視阿兄如骨肉妹又纖弱非兄出死力護我安能偷生於此方阿兄與賊拼命時妹心膽皆僵自問後此語時詘然而止兩顴均作玫瑰之色發黑眉青腮紅櫻赤一時羞赧之狀雖以周昉龍眠亦不能寫其萬一矣仲光心悼良友眠屬嬌妻一悲一慰如墜夢寐之中梅兒目視茗碗復視仲光不能更作一語不期倚身案側相視無言仲光知此圍力當自解即拭淚捧甌茗言曰謝妹氏見存然良友之情安能自是恝然耶第二十章明年正月三日庚午得高給諫書言京師粗定朝士亦漸歸矣請古梅移家入都古梅曰吾方瘞山妻時藏金七百兩於殯宮今歸當發之爲運貲擬與仲光回南仲光大悅是日得伯壽家書亦自高給諫轉寄而來言庚子茶市佳又得數千金弟病亦愈母亦康健事定宜速歸既不求官勿戀戀京師阿兄與汝偕隱耳於是翁婿乃清檢家具且行仲光曰婿當往訪王老鐵於是四出覓之竟不得跡兆或言賣油王二已出關矣仲光曰老鐵蹤跡詭祕令人疑駭彼恥以救我爲德故引避耳嗟夫蠲師真知人哉於是以車入京緣路頗見洋兵幸不撞擾既至舊居門闥如故花柳未芽啓戶積塵經寸居停來信間有洋兵入視見所陳皆書籍弗視而去於是再取舊時老嫗並招歸故僕汍掃門宇方匆匆間仲光不見梅兒即謂古梅曰妹氏安往古梅曰是必造後園省母殯宮耳入視無聲見梅兒已暈於樹下翁婿大震仍仲光抱之而出久久始發聲哭古梅曰愈矣仲光曰妹殊失於調攝車中勞頓已極既未進食復恣哭老母脫有清恙則老人將如何耶梅兒嗚咽不能答古梅及仲光再三撫慰而出明日仲光奔赴修伯符家望見白廟胡同已嗚咽不自勝轉入菜邦小胡同見伯符家矣以手撾門啞童出應仲光不及待其通刺已奔至庭樹之下號啕大哭伯符夫人及一子二女三侄亦同聚樹下而哭啞童哭聲牙牙然悲止始問家事則已易棺瘞於城外仲光詢伯符兄弟殉節處則在西屋門已封鐍仲光再拜門外自窗眼內窺家具積疊如山塵封經寸仲光曰嫂夫人宜祀伯符兄弟及二妹與龍兒牌位於是間於禮始合夫人曰滿洲初無此禮仲光嘆息而起夫人曰亡夫死後而姑比將蠶食我家此事尚須大累先生也仲光曰苟可效力敢不盡死夫人曰伯符臨死尚有遺囑及詩未亡人藏之篋笥用待先生仲光曰請出見示夫人如言紙長九寸寬三寸有五書告華太史曰大事既去待國破家亡萬無生理老前輩如能奔赴行在敢祈力爲表明待死於此地此時雖講西學並未降敵家人有不欲死者尚祈量力照拂如死亦聽之外有先人奏疏年譜及平生著作並以奉瀆亦祈量力保全之敢百拜以請匆匆不及走別是爲至感石甫鳴西二弟均此不另絕命詩曰袞袞諸君膽氣粗竟將血氣喪鴻圖請看國破家亡後到底書生是丈夫曾蒙殊寵對承明報國無能負此生惟有孤魂凝不散九原夜夜祝中興薰蕕相雜恨東林黨禍牽連竟陸沉今日海枯看白石二年重謗不傷心仲光讀已復哭淚溼其紙即珍重還之夫人夫人曰亡夫於先君子之死自以爲非己數言不至此久欲以身爲殉亦知奔赴行在行尚可達顧羣小仍在君側知事無可爲決計一死自盡其職語時悲不自勝仲光曰詩稿安在夫人曰已封裹藏之巾箱顧欲啓箱如發塋兆手顫不能啓鑰仲光曰俟嫂氏悲懷少殺薈當來取嗟夫生平良友僅留此戔戔者寧忍棄之也悲極怏怏而歸第二十一章正月初八日乙亥日加卯宣武門菜市中人已蝟集言今日廷旨自西安來徇聯軍之請懲戎首斬稽岫儲沉極於市侍者入告仲光仲光謂古梅曰戎首固可誅然出之聯軍要脅國之恥也薈且出觀之時市上已不能通車各國聯軍皆攜拍照之走馬機人手其一店屋之上人累累然移時西國兵隊如林出止市上柴車二輛一坐稽岫一坐儲沉極刑部司官以詔旨即車中示稽岫稽神宇鎮定讀至兩遍言曰聖恩聖恩殺洋人固我也旨中所論一無冤抑請即就刑於是下車望闕叩首扶就刑所儲則昏惘無人色矣仲光嘆曰稽岫雖頑固終是好男子儲氏逆子宜其有此態也歸時已傍午梅兒曰仲兄今日又觀不得意事矣計自戊戌至此日聞殺戮朝廷若不更革妹恐不日將有爾朱榮河陰之役奈何仲光曰河陰之役惟得爾朱氏始敢行之今茲尚無其人吾聞革命黨人已布東南少年之留東者恆痛心疾首於樞近所爲一夫大呼海內立且崩析勝廣之禍不遠矣兄宦情都盡甚欲從妹高隱於秦亭山下地去南漳未遠蒔花種竹盡吾一生足矣梅兒曰兄獨不思歸閩乎仲光曰吾意尚欲迎養老母梅兒曰妹亦可以南去一覽閩中風物外史氏曰觀此二人之言似已心照矣其可以紀之吾書者均冠冕之詞須知鄙人之爲此書非爲言情而設顧不得仲光夫婦亦無以貫串而成文或且異時修史得資以爲料則亂之所自生與禍之未全弭系屬何人有史識者固能辨之至於宮廷幽閟之事時亦得諸傳聞未敢據以爲實亦未便著筆或且他日私家紀載稍稍流傳人間有別足生人愴喟者外史氏才力疏薄不欲用臆度之事侈爲異聞讀者當曲諒吾心也時爲二月古梅召役人啓樹下之棺先期將藏金啓出爲南歸資斧棺外加以髹漆令之堅實因遂移厝於三聖庵而仲光梅兒日益親稔似同懷之兄弟然彼此鹹持禮防言詩詞書畫及於山水花木雜以時事匪所不論但不言情一日飯餘忽得高鑄龍書仲光大悅梅兒亦就同觀其書曰仲光足下別僅三年所歷事變蓋萬千矣吾心緒如亂麻而時局之亂亦適肖吾之心緒今與仲光書教吾將從何處說起耶生平契友惟修伯符林太守及仲光三人伯符殉節吾累月後始聞之爲位哭於西湖聞其兩妹一弟及青衣龍兒皆殉何一門忠義之多也仲光與修家密邇必能得其遺稿將來剞劂之事吾自任之尚有不幸之事吾不敢告仲光度仲光此時聞之必又大哭林太守卒矣仲光讀至此淚如泉湧視書中字字皆有散絲四射於紙上蓋淚漬目睫其作散絲者睫毛被淚光幻爲此狀耳仰天悲嘆不更作語梅兒起而瀹茗言曰仲光飲此既又改稱曰仲兄仲光飲茗神志少定復讀其書曰太守素清健自戊戌後長日不怡知大亂必不遠且日盼仲光之來杭又聞仲光入監讀書遂不敢誤仲光進取當昆任之獄越中言新法者鹹遁而守舊太守復建一中學堂聞者咋舌而太守一不之恤去年四月以疾卒於署中吾經營其喪後爲方志初招往桐鄉桐人樂志初惠政有召母之稱度仲光聞之必爲少慰所惜者吳竹村爲亂民戕於西安全家幾殉幸留其季子未殺其事跡大類蔣鉛山所編傳奇之桂林霜憶竹村生時好與仲光談禪吾嘗戲稱爲吳邴之禪鬥仲光當必憶之又曾否憶在雲棲月下蓮池塔邊聞寺僧梵聲竹村曰此真所謂海潮音忽忽四年矣故人物化又多強死獨仲光少年健旺又怏怏不得志顧亦知仲光宦情已淡今亂後是否作計南歸聞已與古梅愛女結婚梅兒觀至此面赬欲避不能欲讀不敢仲光立時收其書起曰鑄龍邇來好作謔浪語妹在南中想未見其人其人與丈有素既又自悔對梅兒不應稱丈然而梅兒默然不作答亦不走避但垂頭以手把其襟角往來拈弄不已此時古梅入曰聞鑄龍有書請以示我仲光出書授古梅讀竟視梅兒微哂梅兒益不能堪強起入內首低於胸仲光目送之但見其蝤蠐之領潔白如玉也第二十二章三月微喧暄古梅仲光計以洋兵退後作歸計然此時西兵尚分界而守出門非易仲光家居時督侍者以水灌花及柳柳已純青掩映窗戶梅兒時時就內室讀書聲極柔婉爲柳風所振流入仲光耳中不期魂酥而骨醉仲光自念蠲師預言好事多磨顧所磨者均身外之事而此心之怡樂寧薄福人所能任耶老母平日讀書著作不輕示人即梅兒亦酷似其姑吾自見扇頭虞美人一詞乃不復多見或定情以後再讀珠玉耳遂伏案作書報鑄龍書末並及梅兒畫扇及填詞書訖忽憶藏扇所在即啓小箱篋出扇觀之往來展玩不已忽聞古梅呼往法源寺看丁香匆匆忘懷遺畫扇於案上而出梅兒知仲光偕父同出不期徐步入仲光書舍回憶當時伏案作書自窗眼陡見仲光彼此眼光對射不圖此後身事其人邴郎通贍恢富文武兼長第未覘其詩筆今趁邴郎外出試一偷翻案上或且得披珠玉入時忽於案上赫然見己所作之畫扇再檢扇之左方於扇末隙處繩蠅頭細書燭影搖紅一闋云樓影侵湖茜紅窗暗春光晚餳簫細趁踏青人那受楊花綰肯道蘇堤路遠萬千條煙絲醉軟杏花深鎖滿院斜陽雙扉微款踠地珠簾波紋都似春痕涴噙香抱粉帶詩來竟左尋春伴水上煙蕪細短繞西泠蓴香未斷碧陰陰地小立移時鞋痕苔淺下書用原句韻跋云和琴棲女士訪社友姜女士作原詞直逼小山非納蘭頻伽所及拙詞不敢雲和聊識瓣香下書邴薈謹注梅兒喜極肺葉微微動躍自念邴郎才調真能步武玉田詞中去上調融音節諧婉不圖施劍於豺虎叢中之英雄而性格柔和至此邴郎邴郎麗瓊事汝爲不虛生矣此時女尚未知以扇爲聘物思欲挈之以歸又防仲光不悅但再三諷誦其詞而出第二十三章三月己巳敕立政務處於京師凡一切因革損益維新之務鹹隸焉於是徐那李三君會於德使館議中華各項進款可指就者以備賠款之需己卯丙國兵隊全數撤退回國南城歸丁軍管轄都下紳民至制傘稱曰萬民傘以鼓吹送丙軍識者引與順民之旗同恥也庚辰殷吉馬玉岡各軍開往河北駐紮此時王公大僚合疏請乘輿北歸不報四月丁酉都下紳民復請迴鑾得旨俟洋兵盡退即爲定期庚戌奉敕凡在京王公百僚均賞加半俸丁巳諭以七月十九日啓鑾由河南還京午節既屆都下官民已漸漸歸時有懸蒲於門者仲光謂梅兒曰夫人歿已數月不如趁蒲節往停靈之所一祭梅兒感動之容立形於色即曰三聖庵非遠仲兄能否同妹一行此事勿煩老父仲光敬諾立時趣治祭品命至南下窪甫入庵門大樹蔥綠敷陰滿院左廂嚴潔已見靈輀梅兒不及陳饌已伏哭棺次仲光命侍者陳設香蜡祭品注香請梅兒展拜梅兒哭不可仰伏地不起仲光曰妹且起容阿兄拜母也梅兒不期手挽仲光盈盈起立此時似以挾婿同來之心掬示老母仲光亦知其意微握蔥纖密示親愛之意夫妻鹹相喻於無言祭已仲光曰此去不二裏即陶然亭妹方悲梗能否至彼一開鬱陶梅兒曰是江亭乎地原非勝然在長安塵壒中聞頗幽邃不妨同往一遊仲光即出戒車扶梅兒踐小凳而登梅兒此時知一身已屬仲光即亦不復斂避梅兒中坐仲光初擬步隨梅兒曰車沿可坐也乃同上江亭時蘆葭已長車行其中如小艇加篷高級十餘均仲光扶將以上憑欄四顧柳風拂面梅兒曰記與老母同來一次乃母病綿綴遊趣消歇計老母生時初不令我沉酣筆墨日課紡紗此仲兄所見者兒家尚有薄田何至與貧女同此生計顧以怡悅老母耳老父則深不謂然今慈親見背兒尚憶臨水小籬與仁慈母氏同轉機軸於溪上草堂今北來久不面水顧茲野鳧潭上聚水一湫令人心念塘西不已何時與兄同歸草堂領彼水態山容小供阿兄詞料仲光曰妹安知兄之能詞梅兒絳頰復赬久乃言曰扇上所書燭影搖紅非歟語已微哂然已稍放其膽不類前此靦腆矣仲光亦不欲再竟其詞防自隳禮檢即曰恐老人久候可以歸矣歸時古梅已延候於門外言曰侍者歸言爾兄妹同赴陶然亭梅兒汝尚憶與若母同行乎恨若母不甚知文一無雅趣庵中人爲我照料停靈如何者仲光曰窗戶嚴密汍掃精潔古梅無言於是家人小飲梅兒亦共杯箸此時三人心緒皆了了第無翁婿及夫妻之名詞耳辛卯閱邸抄雲已派純王赴丁國已自京首塗是夜水會鉦聲大鳴言南海大火經時未熄此即丁國大帥瓦德西所僭居者火發兵官走避不及有焚死者明日仲光始聞心念中國不振旅使異國大酋入居襟籞禍由誰召上陽不足逃責矣第二十四章此時紛傳各國洋兵盡數退出京城仲光偵之果然於是五城始分遣巡社治街道時交七月矣癸卯得西安詔旨將總理各國事務衙門改爲外務部班在六部之首以親王爲領袖古梅仲光知和議垂成將作歸計然天津至塘沽各國洋兵尚分段以守行李往來宵小挾洋人之威詐索行客梅兒不欲行於是復止伯符夫人忽以人至言竹葆先生姊氏嫁某甲而孀其人冒利憸險將傾仲符之家請仲光趣議弭此兇鋒仲光匆匆至而問故方知寶振甫先生遺一孀妾日哄於家仲符既殉妻不能堪其擾奴子劉乙調弄其間而甲姑又袒此孀妾與劉密謀傾仲符妻欲分其產俾孀妾更立門戶旗人女嫁後殊有力於其外家於是劉乙憑其威力大肆咆勃迨仲光至乙尚出面抗辯仲光曰乙止汝奴於人家乃敢與其家事且汝何力而狂妄如是乙愈怒且以仲光文弱可凌仲光笑曰鼠子敢爾駢二指按其頂乙立屈膝自頓於地仲光曰後此汝當審慎姑氏爲爾惑吾不怨姑氏然爾當就鞫於京兆乃就案作箋與府尹陳君言狀陳則仲光友也覆書請即下狀於是仲光別遣他僕以狀入陳君取劉乙杖之事得寢孀妾始月受金寄食姑氏家以終於是仲光復爲伯符子橘徒署狀上之宰相具伯符兄弟殉節傳略得旨贈光祿卿飭事跡宣付史館仲光曰吾於伯符之事畢矣遺詩二冊當挾而南歸與鑄龍商定梓行耳己卯諭停止八股及武舉科越六日乙酉命夏育壽一軍赴潼關治蹕路而丁雁臣一軍仍駐侯韓嶺聽調遣八月丁未各國大張告諭擴充使館界址東至海岱門西至正陽門北至東單牌樓立限令百姓鋪戶按期遷讓仲光曰嗚呼令人憶滿洲當日入關圈地時矣丁巳東朝官家自西安啓鑾還京而羣閹沿路宣索地方騷然戊子宰相李鴻荃薨於京師邸第而乘輿至河南府矣第二十五章秋風夕起古梅庭除之柳已慘綠微動飄零之意仲光目擊京師巨變頗怏怏欲南歸商之古梅古梅亦曰昨得子驥書言秋來大熟吾亦歸理吾田於是入問梅兒梅兒曰果阿翁與仲兄謀定者兒亦決行乃卜日以辛未出都書籍僅十二簏篋笥八以重棉爲裹裹夫人靈輀自前門鐵路下塘沽先期至五城請得路引出城備沿途交洋兵籤字仲光嘆息以爲非大憝誤國胡至外人入梗中國之事顧至此亦無如何仲光都中故人但有京兆尹陳君並慧月與伯符子橘徒遂一一敘別辛未遲明仲光已先至三聖庵奉徐夫人靈輀至車站而古梅及梅兒已前在梅兒哭古梅立止之勿駭物聽梅兒仍嗚咽不已方部置見車前有虯髯人手一書呼曰仲兄行乎仲光驚視則鐵椎王壬也執手大歡壬曰此去必面蠲師幸爲我致此書吾今將赴陪京自圖事業仲光值此世亂不爲官亦佳事朝士方備迎鑾而仲光蕭然南下天下知機之人固與憒憒與者殊別耳吾耳目廣不十年革命之軍且起而上陽所爲乖忤人心去年之亂誰則肇之亂肇自上而禍貽於民賠款之鉅天下膏血皆竭愛新覺羅氏寧能久存遼瀋多健兒餘當別覓一啖飯之地去矣仲光默然不知所對知王壬此去必長紅胡則遼邊多事矣顧亦不作他辭但謝夜中卻敵之盛意王壬一笑別去車隆隆作聲而行梅兒與仲光憑車窗外盼用廬草磧過如箭疾抵暮至塘沽得旅舍地僅咫尺而負荷箱簏之費乃逾百金腳夫之跳踉叫囂狀若噬人舟行二日有半至滬上既登岸就關榷乞得提單起棺於舟中置一善地明日趁小舟入杭垂至塘西而子驥已以人延候行篋既上始舁靈輀入厝蕭寺子驥年可三十以外見仲光即呼妹婿古梅以目止之弗悟仍續續而呼仲光忍笑而答此時梅兒亦不之計但匆匆自檢書籍物事四顧景物依然而慈親已化異物顧新歸防老父悲涕亦忍而不發子驥者樸嗇人也家具措置已井井而梅兒尤避人爲仲光陳設書室一瓶一硯位置匪不高雅此時仲光知去佳期未遠意亦良適夜燈既上飲於草堂四人同坐元素亦來絮絮問京師事古梅告以愛女已贅仲光並述三河遇難之故元素駭曰吾初謂仲光書生耳不圖英武如是亦嘆息盡泯前吝語時梅兒鹹在然神宇沉肅如未嘗聞仲光深以爲異子驥下榻別室梅兒仍居徐夫人所居室仲光住當日故居微聞有龍腦香氣則梅兒預焚於爐中者也自是梅兒日僅三數見而已餘則深匿不出然茗糗之屬鹹恃傭嫗古梅日與子驥謀嫁女事子驥遂營營治奩具矣