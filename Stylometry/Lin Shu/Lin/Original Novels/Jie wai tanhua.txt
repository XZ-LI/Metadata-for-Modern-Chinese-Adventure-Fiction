序余旣罷講席不與人延接長日閉戶澆花作畫用消閒居清況然海内欲得吾譯稿者時以書來言林譯何久不出得書憮然計余自辛丑入都所譯書過百種矣其自著小說如劍膽錄金陵秋虎牙餘息錄亦漸次出版年垂古稀而又嗜畫日必作山水半幅遂無暇及此昨吾友戴懋齋信來徵余近作余適觀趙勇略傳心念勇略當日戰績爛然乃爲納蘭所遏而蔡毓榮彰泰又不直公至於抑抑以卒心頗憐之遂拾取當時戰局緯以美人壯士一以伸趙勇略之冤抑一以寫陳芬之知機十日成書檢視頗有首尾時淸史館方徵予爲懸纂修余笑曰畏廬野史耳不能參正史之局敬謝卻之此書特野史之一果得暇者當續續爲之以貢諸海內識我之君子甲寅八月畏廬識於宣南春覺齋第一章淸康熙十二年十一月二十四曰雲南府之五華山忽豐大旗大書曰天下都招討兵馬大元帥吳闔城大驚曰吳王行大事矣願無一人敢聲言吳王反者五華山距會城之南卽明由榔故宮也繚垣一道抱山而東折大樹千章高者皆百餘年物正南爲宮門華表皆塗金上矗霄漢馳道自山趺直上至關而止關内石路光明如鏡兩旁夾以檢柳之屬葱翠爽肌更前爲合殿鴟尾高翹千門萬戶重重皆蔽以朱簾壁衣則以蜀錦爲之朱闌宛委其上皆覆瓷瓦周轉曲折可里許列院數十皆美人繡闥時時聞絃索之聲王年老尚能臨御而最寵之陳圓圓夫人已近中年雖風貌無減然王新得美人二輩相見漸稀陳夫人幾自方爲閩宮之金鳳無復西湖樂遊之唱矣王盛富極貴位極人臣旣以大兵偪緬甸縛由榔及其親屬由榔先寓書王情辭哀惋王弗顧旣奏捷遂晉親王是年四月以弓絃縊殺桂王由榔於雲南時李定國猶在景線王恐其竊發由車里入寇令提督張勇率萬衆分布普洱沅江之間未幾定國死王遂招其散卒定國子嗣興詣軍門降復以兵盪滌定國餘衆雲南大定設開化府永定州康熙六年王疏辭總管洪承疇以巖疆難靖援明黔國公沐英故例請移藩久鎭王遂奉詔留演令五丁出一甲甲二百設一佐領積數十佐領轄以左右都統設前後左右援勦四鎭總兵副將皆自擇分降兵萬有二千爲十營以大將馬寶等十人爲總兵凡文武職官並擅除擢名曰西選於是西選官徧天下復奉勅雲南督撫均受節制移提督於大理遷總督於貴陽籍沐天波莊田爲藩莊假濬渠築城爲名廣徵關市榷稅鹽井金礦銅山之利厚自封殖於是定官論列而楊御史素藴有杜漸防微之言王大怒再疏辨駁事遂寢威振朝列爲三藩之冠尋以目疾辭總管事下部議如各省例歸督撫管理總督卞三元提督張國柱李本深交章留吳王三桂朝廷可其請以三桂子應熊爲少傅兼太子太傅赴漢視疾三桂益縱恣當是時平南王尚可喜靖南王耿精忠分鎭東南稱三藩天下財賦半爲所耗會可喜引疾以子之信代理軍事願移藩遼東三桂不得已亦請移藩廷臣有言三桂鎭服百蠻不宜猝動者然戶部尚書米思翰兵部尙書明珠議如所請朝廷遂遣侍郎哲爾肯學士傅達禮齎詔諭三桂三桂怒於是反謀決矣是日集左都統吳應麟右都統吳國貴副都統高得捷壻夏國相胡國柱及總兵馬寶高起隆劉三復張足法王會王屏藩等於殿墀王曰清以二臣傳諭是疑我也我自山海關迎多爾衰之師進樸李自成不有吳氏者多爾衰焉能入關且吾不憚兵力進取由榔於緬甸何者不足以對愛新覺羅氏今乃謂余反側竟令移藩須知根本一動新蒞之地民心不附脫有奸臣奮雌黃之口一紙詔書死我足矣若輩從余百戰得假息於此余行君亦焉保高鳥一盡良弓卽藏深爲君輩危之爲今日計不如舉兵出湖湘之間進窺武漢武昌爲天下上流進可圖豫下亦收吳諸君以爲如何者馬寶者梟將也於三桂部曲最精悍進曰卞三元已去甘文焜息息備我此不可不誅宜先以兵取貴陽執甘文焜今巡撫朱治國在此當脅之降巡撫降藩臬以下望風歸順三桂大悅卽以使者趣巡撫朱治國至朱長髯玉立亢直有節幹聞使者至決三桂必不移藩而匆匆間召己決無佳兆遂部署後事冠服升輿旣履殿門見衞士巳大集漢中諸大將盛蒞心知變在眉睫卽長揖曰王何爲見召三桂曰朝廷疑我以使者來是偪我移藩也朱不待言畢卽曰移藩王所陳請朝旨如王所請未爲非是三桂曰詐也余昔自漢中入演漸次分移閱三歲始竣今生齒彌增試問何往屯此大軍朱曰然則王以魏博自居耳三桂不知書不知魏博爲何人朱因吿以牙兵之事三桂大怒曰爾敢以叛目我耶朱曰王之叛謀路人知之治國書生耳知食人之食者忠人之事王固有淫威吾不王之畏也三桂視左右衞士執白挺力撲朱治國於墀下挺落如雨朱命立殞乃下令下使者哲爾肯傅達禮於獄中大集省中諸大吏提督張國柱總兵杜輝柯鐸布政司崔之英提學道國昌咸長跽乞命三桂並授以職按察使李興元知府高顯辰同知劉崑相顧無語且不跽三桂叱曰三君如何李興元曰死耳吾不能從逆也三桂令衞士笞之體無完膚舁置獄中是日顯辰仰藥死明日下令蓄髮復明衣冠致書平南靖南二藩及黔蜀楚秦官吏舊相識要約黨附幟尙白步騎均以白氈爲帽馬寶以精卒馳至貴陽取甘文焜文焜巳前覺時川湘總督蔡毓榮駐荊州文焜馳書告之令為備且遣人詣闕告變自以數騎趣鎭遠會貴陽提督李本深應三桂副將江義得檄以兵圍甘文焜於吉祥寺文焜忠梗有風操知降敵死轉以自隕其名節乃具衣冠禮佛後拔劍自刎是時貴州巡撫曹申吉黔西總兵王永淸沅州總兵崔世祿以次降三桂進兵陷沅州辰州燕京聞耗召王大臣議曰吳三桂已反荊州乃咽喉地也宜以重兵鎭之荊州者東連吳會西通巴蜀南極湘潭北據漢沔上流之重鎭也廷議及之而三桂亦已料及迨長沙岳州連陷三桂之勢成矣此時廷臣議赦黨人以解散其勢遂下三桂子應熊及其從官於詔獄拜順承郡王勒爾錦爲靖寇大將軍督師趣荆州遂宣詔中外謂三桂性類窮奇中懷狙詐寵極生驕竟行反叛背豢養之恩逞鴟張之勢橫行兇逆塗炭生靈理法難容神人共憤其有能擒斬吳三桂投獻軍前者卽以爵之有能誅縛賊渠及以兵馬城池歸命自效者論功定從優敘十三年正月三桂遂稱周王元年大鑄錢文曰利用時朝命貝勒尚善爲安遠靖寇大將軍合勒爾錦大軍進討尚善寓書三桂謂母蹈公孫述彭寵故事赤族湛身爲世大僇三桂得書不報第二章外史氏曰凡第一章所言均史中所記者作者爲之節錄而登之大類抄襲不知吾書本叙一壯士及一美人而二人之好合卽在漢中此美人尤與吳氏有係屬苟不將三桂歷史和盤托出則吾書轉無從入手矣方三桂笞故朱巡撫於殿墀時三桂有從孫曰世渭者正人也官參將統左翼一軍凡千人世渭年四十二曾隨三桂破白文選於玉龍關者先登陷陣以軍功獎敘得參將三桂頗引爲心腹用長槊騎善馬出入萬軍之中驍勇無敵顧不善側媚三桂左右因是見疎是日馬寶諸人集議世渭亦居班列見朱巡撫聲容慨慷凛然有顏杲卿段秀實節概大爲歎惋旣罷議怏怏騎馬下五華山向圓通寺街而行世渭妻曹氏有女曰楚英國色也馬寶之子頗涎而欲得之世渭素輕馬寶不之答楚英年十七頎然高出於羣豔之中髮如濃雲脩眉入鬢星眸明淨而黑橫波一顧於溫婉中卻含端肅而又不流於嚴冷朱櫻之絳如滴位置天成有周昉龍眠所不能描畫者十二歲已熟五經迨長則精專詩詞更工畫詩近高靑邱詞則王沂孫也閨中牙籤插架世渭四十以後始舉一男故心愛此女幾類承祧主鬯之胤嗣曹夫人則肫然如佛爲宿儒曹澐西之女通經而能文專授愛女女之學問初不假諸外傳而得也世渭旣歸侍者引馬歸廐旣入座夫人方讀伊川文集世渭笑曰汝謂洛學如何者夫人曰洛學能鑄忠臣孝子世渭曰夫人謂王忠乎語至此楚英盈盈自帷中出曰阿爺今日言乃有異世渭曰楚英終聰明過其母夫人曰此語頗奇突乍蒼頭入言朱巡撫杖斃此詎朝廷意耶吾王固有節制督撫之權然大臣有罪寧卽撲殺了之世渭愴然曰夫人不知王已舉大事乎夫人擲書起曰反耶世渭及楚英大瘡力趨戶外視無竊聽之人乃曰夫人何言之戇王舉大事吾爲王族孫卽欲自拔亦無從得赤族之禍行亦及我我死奚恤所不忍者楚英耳女進曰王據勢大盛已成騎虎且年已垂耄正防諸孫不能承其門業故欲化家爲國然暮氣憤兵亦斷無自存之理女一身濺血亦不之惜唯二親生平慣持名節今以王故不能自居以清流似九幽之中亦無此陰沈之寃獄語次滂沱衣袖盡濕世渭忽左右顧曰奈何不見阿龍夫人曰適爲圓通寺僧月藻招赴綠眠庵談劍術耳世渭曰前五年巳聞阿龍從月師遊吾以爲學禪也乃不圖其舍禪學劍吾亦微有所聞究竟如此紛謬卽成劍術亦何用者讀吾書者度必欲知阿龍爲何人阿龍氏曹名壺字龍川阿龍其小字也爲曹夫人之從子少孤依世渭以長年二十一矣無書不讀尤好孫吳兵法當十七歲時遊圓通寺月藻方爲西堂見而異之與論佛國故實生於南宗一派尤極神悟月藻年已五十通劍法善用飛鑠蓋其師爲少林適傳重月藻盡以授之月藻有徒子曰慧靖靖而不慧又外騖而好酬應長官月藻惡之因就忠愛坊後小庵中習靜時招阿龍講劍術並授以飛鏢之法百步外注香於壁以鏢投之匪不中者五年以來阿龍已盡有其師之技一日過金馬坊坊下一老尼羸困作饑疲狀阿龍心憫予以百錢尼合十稱謝後忽仰而曰居士非月師弟子耶阿龍大驚問師何由知之尼曰緣法所在不能明白言之居士且從病衲至野外阿龍心異此尼决其有異然旣少有施與或得其酬彼旣知月師則此尼斷非泯泯者旣過雞鳴橋又行數里人煙漸稀而尼行步趫捷不類病困阿龍力趨僅及其後已見大樹數章密葉交陰如結深洞地上藉草厚可逾寸上有破蒲團一其旁有小土銼似尼作糜者尼旣踞蒲團令阿龍坐地上曰月藻外家之學也乃不知用内功以運祖氣凡能運氣以使劍劍光周身如嚴城卽沃之以水劍客之身涓滴莫能入也於是授以口訣並出長劍於草間騰擲飛舞寒光一團少頃以杯水令沃其身劍過水皆莫入生旣慧而善識則盡解其法長跽稱弟子問法名尼笑而不答遣之行里許廻望林間煙縷騰起復返而視之則尼已不見地草爲火所爇幸溼而不颺阿龍太息而歸告之月藻月藻驚曰是堵師也何爲在此阿龍問堵師生平月藻弗語且曰吾不久西歸矣向與堵師約彼來路卽我圓寂之期此間將有兵禍衲亦不能兵解當以湼槃爲歸汝遇天水則功名立矣方月師自陳示寂之期正世渭覓取阿龍之日阿龍旣歸尚不審三桂之反見五華山宮殿已樹白幟卽入問世渭曰王何爲易其故幟詎今上晏駕耶世渭不語夫人曰阿龍童駭哉汝乃不知王已舉大事矣阿龍歎曰早料其如此然闖獻舉動特爲愛新覺羅氏前導之清塵王謂睿邸入關均王所賜乃不知人心已嚮天命不佑漢族無可爲也官家以沖年能誅鼈拜王即蓋世之雄終不能抗彼黥布之勇置陣如項力固能勝漢兵者胡爲弗勝矧王以南軍抵北縱訓練有素終非北方健兒之敵且夏國相諸人初非大將之才其最桀黠者惟馬寶及王屏藩耳然王一日不死則雲南必有一日之安顧王春秋高苟中道不諱彼世琮諸人能成大事耶夫人聞言大驚曰汝饒舌至是旦晚赴東市矣世渭歎曰阿龍雖亢直然言頗當理天心人事如響斯應因顧楚英曰吾兒以表兄之言爲何如者女曰兄之所言者天命兒之所論者地理自古英雄起事以據勢爲上著雲南僻在蠻荒出兵必趣湖廣若不得荊襄及武漢萬不能窺足中原今雲貴固可席卷而行兵須跋涉山水脫荊州武昌爲重兵所扼縱合兩川爲聲援亦決無進取之勢兄當不以妹言爲妄阿龍鼓掌稱頌以爲知兵第三章是曰城中將卒紛馳大兵盡出而世渭爲王懿親尙未遺赴前敵圓通寺街里第頗寬綽前五楹爲客堂高檜七株其上參天堂中爲綠陰所偃深黑如洞居後軒明豁蒔花數百本環以朱闌闌西趣入月門則桂花三數株中間老梅一株梅身抝曲爲龍形一榦壓牆數枝則臨窗内嚮花時幽香撲人中有小榭五楹積書滿之則爲世渭燕息之所更左則小樓出萬竹中樓窗四敞直面五華山阿龍下榻其中每日必取軒中書之樓上讀盡更易樓下有小徑別通一門奇石聚爲小山山峯突出牆上其巓盤以凌霄花其下細草如氈爲球場一亭如笠垂楊四環獨坐亭中爲柳絲所蔽但見其尖如笠耳右轉一門則畫閣三楹傅以丹碧楚英臥室也世渭夫婦別以一門通入其寢高軒廣闥氣象宏壯女每日必至是間朝母軒前有池金魚滿之闌楯咸用赭黃雜樹林立幽蒨動目亂事旣肇省中人心皇皇有言吳王英武必得天下者有人云漢族不振決非光復之時然王禁令甚嚴不許民間談及兵事令治業如故世渭每日亦必朝王時小朝廷已立外復帥府舊儀髣髴用朝儀矣王金冠龍衰置相及六部朝官均執笏拜闕下世渭内媿歸輒太息一日早朝罷見阿龍面有淚容則月師巳圓寂矣世渭頗稱異師之道行阿龍曰日來姑丈頗有所聞否世渭曰近者福建耿精忠已效順於王廣西則孫延齡馬雄四川則鄭蛟龍吳之茂譚洪陜西則王輔臣皆動兵抗淸室獨廣東尚可喜未來通款在理陜西一動勢如建瓴唯張勇一軍勍敵也吾恐王輔臣決不能支王近者通書達賴刺麻達賴允爲王緩頰於朝乃不見許已更遣康親王傑書統大兵來討朝廷此遭震怒分遣親王悉師南來未易當也阿龍曰王以何人抵北軍也世渭曰王遣吳應麟廖進忠馬寶張國柱柯鐸高起隆等悉師外出阿龍曰羣帥並統一師乎世渭曰否諸將分道一窺江西一由大江達南康境陷都昌一由長沙入袁州境陷萍鄉安福上高新昌阿龍曰王果能兵姑夫久在兵間力雄萬夫胡以不在調遣之中世渭曰孺子殊不更事方王集議時余微有難色馬寶已覺且王孫世琮將軍亦不直余余禍且在旦夕遑言調遣耶阿龍曰姑丈之意測王能成事乎世渭以而仰承塵久之始曰大凡舉大事者必俟天下有釁或朝政不綱民怨叢起乘人心憤懣之際袒臂一呼或可集事秦不有二世及趙高之暴勝廣之屬烏能揭竿旬日使天下響應今淸廷多爾衰及鼇拜咸蹂躪漢產然多爾衰已前死鼇拜亦伏法康熙帝方盛年善於調度諸將積北庭精銳以南嚮王春秋高卽能力抗久必不支今諸王雖秉節鉞咸碌碌不足慮有趙良棟者其人英傑也苟以精銳南來恐非吳應麟諸人所能抗抵阿龍曰姑丈何知之世渭曰吾曾以事至陜一面趙良棟英果洞兵略善於率下王進寶雖與志嚮不同亦一時之雋王輔臣固驍悍力不能敵張勇陜西一路旦晚熸矣阿龍曰聞廣西將軍孫延齡已將馬雄鎭囚拘矣亦歸命於王敢問孫延齡如何世渭笑曰反側小人耳馬雄鎭漢軍人忠於淸室延齡素憚其威信以兵圍其署然不敢進犯馬則閉戶塞竇盡室不出不死亦不降孫氏心持兩端意我軍敗者則釋馬雄鎭之囚冀結好於淸室若王大事倖成則將馬雄鎭來獻此策王已前知吾恐馬氏未亡而孫宗已燼矣語至此忽有侍衛騎馬到門出手諭一封言陳夫人請女公子入宮世渭大驚起發其書曰春盡薔薇猶有餘花閒居無事頗念身在江南時乘春出遊今閉置無歡甚願與女公子爲楸枰之戲幸勿姗姍來遲也陳沅斂袵世渭禮待侍衞言卽以小女入宮侍夫人起居遂呼楚英出曰陳夫人趣爾入宮弈棋汝見夫人言語宜愼楚英不悅曰兒僅見夫人一面耳奈何見延遂入閣理裝時雲南以復明制女廣袖長裙而高髻垂鳳釵一股於靈蛇髻中珠穗下垂如玉旒行時隨風而顛玉貌微豐豐不顯肉明鐺垂耳鬢黑如漆不施朱鉛而光豔奪目阿龍侍側如癡如醉女出時御白滕之轎素羅之巾忽爲風落阿龍拾而奉之巾中芬芳勃發作龍涎香氣輿行阿龍尙目送之至登山入林陰中不見始入第四章明史字畹芬母姓陳圓圓實爲邢氏所生初至時府陳夫人名圓圓作沅中咸曰邢太太以邢氏無人仍從母姓爲陳夫人本玉峯歌妓也王初聞其名齎千金聘之然已爲田皇親所得田皇親名畹懷宗田妃父也甲申之春流賊之燄四煽帝長日不懌妃欲以美人媚帝令釋宵旰之憂遂盛飾圓圓進御帝穆然無言遣還田氏時闖賊將偪畿輔帝召三桂對平台命以重兵守山海關時流言麻起傳闖賊旦晚至京師田畹憂危不知所爲圓圓請畹當要結吳將軍爲衞必延飲且以家妃娛悅畹如言三桂振甲臨筵酒三行且起畹延入繡闥出圓圓行酒三桂悅釋甲易裘裳顧畹曰京城旦暮陷公能長溫柔鄉而獨無所惟怯耶畹慚竦不能答圓圓私語三桂曰楊公尸居餘氣耳試問紅拂能甘心付此泉下物耶三桂領之酒半警報至畹失驚三桂曰能以圓圓見贈者當保公百口畹不能拒三桂麾從者進馬默圓圓而去自成旣入京所部奪陳圓圓三桂遂背父而迎淸兵自成戮驤留圓圓多爾衰旣逐自成三桂遂得圓圓寵之專房數十年如一日至是圓圓已漸老雖膚色尙瑩潔而三桂已別有所屬圓圓獨居無聊聞楚英美而通書遂延之入宮此時楚英藤轎徐至闕下衞士止問何人侍者報言陳夫人命召吳參將女公子楚英入侍衛士遂敲榜者三示内廷已而有侍女二人自内出引楚英下車卽有二宦者以腰輿請楚英上舁入宮中千門萬戶藻麗不可殫述夫人所居非正寢左方有輦道甚長槐柳夾之有月門其門盡綴籐蘿朱闌繡戶畫簾四垂有女侍四人挑簾而起導女入門屛風九疊皆塗金其上細書似宮詞轉入金屏之後已見垂花之門玲瓏如鬼工幔作藕合色溫香一縷已從中出室中雅樸不華棐几上供古鼎龕上白瓷爲南海水月觀音之象夫人常服無華飾榻上加蒲團已盈盈而下年雖四十許而風致猶在見女執手不釋言曰女公子邇來尤秀豔出塵矣老身久不相見乃長成如許令人愛不忍釋女下拜曰楚英久慕夫人高素老父名在軍籍猥賤不敢進瀆宮禁乃蒙夫人逾格寵賜顏色夫人曰此言宮禁耶言半卽止微動傷感之容卽命坐曰老身近日勘破塵緣深入佛海不茹葷已數月矣女公子來此恨無盛筵相款女躬身曰夫人盛寵已增貧女輝光矣胡敢他有所望夫人曰王春秋高近又勞於兵事老身稀得進見近已陳請於王於金馬山之麓築曇花庵行且出府就彼間長齋繡佛終我殘年足矣女不敢答但唯唯侍者旣進著夫人屛去勿令侍側附耳言曰女公子謂王舉事能濟否女戰慄言曰王雄才大略兵謀深遠寧小女所能推測夫人曰佳哉女公子之善自保身也實相告老身料之熟矣決無成功耿精忠沈湎酒色之徒尚可喜年高而尚之信酗酒嗜殺壺樽杯斝與弓刀矛之屬隨其所至必兼攜以行坐則趣飲醉必殺人深宮靜室無解酲卽引佩刀刺其侍者寵僕豔姬咸帶瘢疻復好畜狗築狗房設狗監一日換狗噬人人噪逐之之信大怒則寸臠其人以饑狗今雖爲父所制不敢附王爲亂然久亦必發發亦無濟王輔臣雖極知兵已爲張勇牽綴孫延齡蟲豸之雄反側無常胡濟大事今雖天下響應然不得荆襄武漢終不能遽成大業老身本常州奔牛鎭人少墮平康老悲哀朽燕幕之託胡能久安今延女公子至此特一傾吐胸中悲梗之情使世之淸流知我陳圓圓固非懵懵然不明順逆者也夫人語時女顏色驚怛不知所爲旣不敢少作答詞尤防屬垣有耳茗後興辭夫人笑曰老身旦晚去此耳金馬山非遠女公子或能見過女曰夫人果以使者見招匪敢後期而至遂興辭而出第五章女籐輿出宮時已逾午阿龍傍徨山下見輿至乃大喜輿及大門曹夫人已迎候相告勞問夫人何言女四顧不卽答退入密室以茗自鎭然後去裙杉易常服下其釵璫卸高髻臨鏡久之曹夫人仍趣問陳夫人何言女微語曰夫人料事如神因附耳述陳夫人語曹夫人且問且太息巳而侍者言主人歸矣母女均出而世渭方與阿龍語甚憤怒夫人曰將軍詎自府中歸耶胡以盛怒不可遏抑世渭曰馬寶已進據湖南窺擾江西清廷命安親王岳樂統大兵南來然荆岳要隘仍爲清兵所扼聞岳樂兵將由袁州直取長沙斷我餉道亦以分我兵勢此在萬難之中而馬寶書來仍爲其子議婚欲娶阿英並言苟不之許將以劍客夜至竊取以去吾家素無警備賊果出此者且奈何楚英顏色不變言曰女以清白之身萬不汚諸賊手自今日始用七首自隨以淸白來卽以淸白去賊卽橫暴其如我何阿龍笑曰妹無須此兄足以了其人世渭曰然月師之技可今日售矣遂傳家下諸僕令戒備世渭亦枕戈以待置其書不報越三月晚涼飯罷月未升世渭與阿龍同坐闌干之次談兵法忽聞簷際微有聲響一聲蚩然直射阿龍暗中一道白光其疾如電阿龍引手接之則一瑩瑩小七首也綴以小箋曰此非索女之時特死爾第中一人示警苟出美人禍尚可抒阿龍語世渭曰能否啓王與論曲直世渭曰王方信用馬寶萬非忠言之所能入也阿龍附耳曰此後壺當日寢而夜興防此劍賊曹壺一日不死者妹必一日無恙世渭曰余今以全家性命託汝矣余於馬上奮槊殺敵頗盡一日之長今偵伺隅陬與鼠賊搏擊於暗中余自知不逮也逾三日月已漸缺近下弦矣阿龍急装縛袴飽食後佩長劍囊鏢腰際匣燈於庭角寂無聲響二更向盡缺月已上有微雲作黑陣翳月不輝阿龍隱於柳亭之下微風一振雲陣稍開月光復吐時夜巳午見西角牆上有物如伏狸已而漸高則人影也衣服純黑阿龍植立無動柳梢忽低則其人已從柳上翩然至地阿龍出鏢擲之鏢至賊已覺鑠鋒從耳際而過賊四顧不知鏢之所從來頗躊躇以手向額翳月光四覓阿龍乃不更出鏢拔劍蛇行而前賊微聞聲響卽迴面覷柳陰知有伏甲亦植立無動阿龍疾步前撲劍下賊歛避如風阿龍勁捷運靈腕轉其劍鋒斜趣敵頸劍略高僅斷其幘幘亦黑色隨劍風飛越數尺以外賊狙伏以刀橫截阿龍之腰阿龍騰起乘勢以劍尖疾剌其眼賊首左側劍過其肩上不中賊卽橫其左腕以刀左嚮阿龍之脅刀尖甫及阿龍已騰越數尺許伏身猱進劍近賊眉賊忽仰臥阿龍劍下時賊疾轉其軀騰越以刀斫阿龍之背阿龍眼捷已轉其劍鋒上嚮迎之二刃相觸厥聲鏞然火星四爆卽聞有人大聲呼賊世渭已從門中挺長槊奔出槊鋒直向賊之咽際賊知援至力奔近牆西世渭槊及賊背賊卽騰上架桿如驚蝶過牆去矣阿龍頓足曰姑丈乃多此出更數合吾乘間中之以鏢賊必可得然必更來當嚴備之今夕且不歸寢世渭拉槊言曰吾在萬軍中仗此槊無能當我者不圖今夕乃爲鼠賊所窘也此時漏以四下世渭歸寢阿龍仍伏亭際至於遲明始登樓假寐閽者忽持書入言有人投書門隙中上書公子之名書曰足下劍術殊不弱余行徧天下汝足稱勁敵矣此十日中請足下勿高枕臥爾我均壯士必此殭彼仆而後止斷無兩雄同立者也黑熊拜啓阿龍得書恍然曰此賊乃通品吾頗恨其失足事馬寶賊子也停午曹夫人以人趣阿龍同飯楚英亦出謂阿龍曰兄夜來辛苦矣阿龍曰是胡足言兄正欲伺罅出鏢中賊要害而姑丈適出賊飛捷卽趁槊鋒登牆兄不難迫出牆外防有援賊故寧守勿進夜中妹當移居空其繡闥俾賊無所覬賊更來必不趨故道兄當移嚮以偵之顧姑丈安在曹夫人曰府中傳呼晨已趨謁大王議兵要矣飯時女頻頻慰勞旣罷飯移時而世渭已自府中歸言湖南頗占勝著而清廷嚴旨切責尚善頓兵不進淸提督桑顙一軍尤罷茶不盡死力然我軍不得武漢死守湖南終爲釜中之魚矣大王言旦晚將大出兵而馬寶決不置我於地上必請王調我於軍前然無故興戎肆亂海内吾雖親族初不直王所爲但求早死爲幸唯吾愛女終不忍使之玉石同燼今性命寄之呼吸而逆賊又時以刺客來殊令人寢食皆無寧謐阿龍因出刺客書視世渭世渭曰刺客與我何仇乃甘心我家阿龍曰姑丈勿憂吾誓以死報曹夫人泣曰亡兄愛我殊摯不圖阿龍亦篤其骨肉也第六章時爲康熙十五年丙辰三月下澣剌客不至三日矣女如阿龍言屏居別室以侍婢粉兒居閣中粉兒年十七頗有姿首女待之厚粉兒誓以身報坦然閉閣而寢一無疑畏時近晦無月阿龍伏閣下三更向盡有物瞥然如蝙蝠掠阿龍頭上而過阿龍弗動凝望閣上殘燈猶耿耿外射隱隱見賊影伏窗内窺咄嗟間已入閣中燈滅賊出態頗累重不如來時之輕健阿龍知可圖矣一鑠猝發已中賊脛脛弱賊與粉兒並墜隱隱已閃刀光賊著創尙能蹶起阿龍不待刀至更發一鏢中賊因立廻於地阿龍呼燭家人巳宿備羣燭爭集粉兒中迷藥殭臥賊年四十許鏢入左眼血湧出半顋盡赤然尙能呻而言曰汝終好手洞黑中鏢無虛發世渭曰我家不能殺人不如更去其一眼以絕後患阿龍曰善卽以劍尖點其右眼立盲拔出眼中及脛股之鏢以善藥敷之縛而待旦付之有司時馬寶之黨盛聞世渭家得刺客馬寶子尤怒顧不能救有司竟置刺客於法馬寶子乃馳函告其父馬寶嚼齦大怒卽馳書告三桂請增兵援長沙且乞世渭同來時爲五月三桂下令更以萬衆援長沙加世渭總兵銜付馬寶軍前調遣曹夫人及楚英得報顏色喪敗世渭則乾笑不語阿龍隅坐視世渭默聽指麾世渭曰余前二日已得消息終不免此行我生不辰乃託身吳家大王以暮氣憤兵欲遂其谿壑之慾不體天心不察時變敗可立待余卽至軍前馬寶亦不能猝加陷害必取一至窘極難之事令余當之幸而獲濟則續續窘我以艱鉅若一蹶不振卽用爲予罪軍令在握何不可者況世琮尙日夜搆我我卽寃抑何人爲余原洗丈夫死耳所恨死於不義之中至於反顏降淸使吾妻子爲僇余決不爲今幼子只數歲阿英長成如許未有壻家語至此以目視阿龍阿龍垂頭不敢正視世渭卽顧曹夫人曰余有小簏封鐍甚固遺囑卽在其中我此行決無倖陳夫人者近已出宮長齋於金馬山之曇花菴智哉夫人也大王年高世璠非才雲南一隅決不足以支北來之師我行夫人必同阿英時至菴中朝陳夫人爲異日避兵脫禍之地其餘家事盡託之阿龍阿龍雖非吾子然其孝義過於吾之所生多矣曹夫人及楚英哭不成聲阿龍亦嗚咽弗止家人默然片晌世渭起曰夫人可爲吾治行事卽匆匆入宮朝王並請師期三桂曰岳州緊岳樂兵已深入湖南岳州一破則全境瓦解今圖海兵尙在懷慶應援不及我軍盡銳救岳則敵師必卻吾已令人說吳啓鎭尙之信廣東總兵苗之秀悉來歸總督金光祖亦納款廣東大勢已定更合閩粤兩軍進趣則江南江西亦在吾掌握爾此行與馬寶諸人和衷共濟大事或可成也世渭欲陳馬寶之奸顧爲三桂威燄所懾不敢進語唯唯而出行期已屆曹夫人母子及楚英哭送之門阿龍則並騎出城世渭馬上無言別時但曰爾可著意楚英無令更落賊手家事則盡署之遺囑中矣阿龍掩淚而反曹夫人曰龍兒吾家細弱滿眼將軍復長征在外老身家事聽汝而行汝雖吾姪逾於吾子矣阿龍曰男子固有前望今兒陷身於此坐待玉石之焚雖年不滿三十而萬事灰冷所以不死者心感姑丈之恩請與姑母一家同其生死自今曰始不能更言大事但爲家人母子之樂以消長憂萬事儘有天命人心何能豫測楚英曰龍哥試想老父入楚命懸大仇之手以妹終身之故累及老父妹又何用生爲阿龍曰姑丈德積於躬皇天垂眷寧有意外之虞語次粉兒以白蓮花五朶進夫人曰今年蓮花開何早也阿龍曰舊曾見姑丈藏仇實甫唐宮賞花圖寫明皇妃子同在連昌宮畫樓重疊苑樹葱鬱宮牆一帶桃樹靑靑間以密竹竹葉鉤勒精細傳以石綠粲然動目姑丈言巳命英妹題詞此圖當必無恙今家人聚而長愁初無情趣胡不出此名畫共賞且以觀英妹珠玉楚英微哂曰妹特應嚴命而作鴉塗寧眞能詩者龍哥若不見哂方敢出其敝帚卽令粉兒就書畫橱中檢十洲手卷卷長丈有五尺高一尺有五表以蜀錦藏以紫檀之匣匣啓香氣觸鼻甫展二尺許中有乾海棠花片數點楚英笑曰當曰展畫於花陰海棠因風適落數片於卷中吾卽因而捲之已隔年矣因以纖指檢去乾片阿龍曰惜哉請以見惠女曰乾矣阿龍曰經妹收藏雖隔年花蛻仍可寶也女不言二頰綺如玫瑰粉兒掩口而笑女怒之以目阿龍僞爲無見仍籠其花片納之懷袖展卷不已絹素旣盡畫赫然出先作驪山輦道高槐古柳愔愔蔽天道左有衞士十餘人或解鞍坐石或飲馬或三數人蔭槐陰而立談皆長劍陸離狀態英猛更下則宮牆一帶密竹出牆間以桃樹闕門已見輦路彎環直趣萬松之中零星見宮監有捧盒者持節者漸展人數漸多而朱樓廣殿一色界畫千門萬戶歷歷皆有美人純爲宮粧宮柳無數迷不可得路柳盡處荷花彌望石闌傳以薄鉛微渲赭石勢極修廣明皇修鬚偉貌紗帽而凭闌玉環貌微豐挽靈蛇之髻加步搖但見半身執白紈扇風致如仙明皇以手下指似有所見迴而語貴妃其後宮娥二十餘輩分行立侍一人立近羯鼓之側輩中七八人咸執樂器柳外隱隱見驪山葱翠欲滴矣阿龍展觀歎賞無已畫盡而楚英之題詞已見詩為七言古體也詩曰垂楊碧裊驪山宮宮門衞士羅靑馳雕甍文瓦出天半如霜宿扇飄槐風緋桃久謝宮竹綠鈿車連軫人如玉蟬衫麟帶釧聲微三五年時花映肉波浪黄龍金畫旛羅巾阿監如星繁官家新御凌波殿妃子盈盈侍玉尊清池一道初經雨蓮花低作紅衣舞翠髻宮人捧碧筩藕腸細細情絲吐白玉渠成消夏灣金泥紙疊龜茲譜羯鼓聲高衆樂揚映花鹵簿排斜陽綠陰隱隱涵金輅黃帕輕輕覆御牀太眞微笑傳天語御廚湖目新羹煮匆匆小燕趣華清晚蟬聲裹拖殘暑迥想樓東十斛珠粉痕零落朱顏癯漁陽頃刻喧鼙鼓枉費辛勤製此圖阿龍讀已笑曰妹眞善學靑邱矣通首音節諧婉兄雖武人亦頗解詩之佳處也第七章世渭已赴湖南阿龍長日守家防有意外之變亦不敢出刺客旣伏法後無繼者夜中備禦亦漸緩女長日念父恆請阿龍至五華山探問軍事顧不得入問要人但聞湖南一軍與淸軍搏時有利鈍閩浙粤東雖糜爛而荊襄武漢終未下陜西王輔臣又爲張勇趙良棟王進忠三大將牽掣旦夕挫敗阿龍所得者只此而已旣歸朝曹夫人言湖南近狀夫人曰以區區南中數省當北來日滋之師縱使朔方健兒見敗於大王之勁卒然滿洲索倫諸雄兵一時尚未盡動此勁敵未可輕視吾家鎭軍與王為懿親事敗必無獨全之日老身旣嫁吳家義無可辭唯吾姪盛年負此絕藝奈何亦隨蟲沙同化卽吾愛女及弱子亦萬不忍罹彼鋒鏑語次決瀾不已阿龍曰兒早晚當隨軍而出相時度勢尚可自脫英妹才藝素見賞於陳夫人今夫人已自阿香宮遷居曇花菴菴在金馬山之麓林木陰森人跡罕至將來城破姑氏可同弟妹匿跡彼間官軍入淸王宮陳夫人旣已出家官必不問姑妹及弟或可得全兒不定將隨官軍入此幸得相見則一家復團聚矣夫人曰汝言官軍殆投身淸營乎阿龍曰然不至彼間萬不能死馬寶且月師示寂之時言兒遇天水則功名立天水非趙耶世之英雄唯趙良棟將來秦蜀肅淸則趙必移軍南征兒投身趙軍尙能保全姑氏一門苟不謀此再無他法女曰兄言良是妹當卽曰往謁陳夫人阿龍曰兄以騎從於是命輿赴金馬山輿緩阿龍以馬旁輿而行女自輿中以纎指指點煙樹二釧相觸瑯瑯有聲阿龍卽驟馬指述沿道地名告女已而輿近山門有二衞士嚴守問輿中何人阿龍下馬言吳鎭軍女公子爲大王親族祇謁夫人衞士入門叩木魚庵之内門闢有垂髫一女並一媼出見女則大悅曰小姐至矣女侍內奔移時卽出將夫人命飭女進謁小徑通幽花竹紛雜中夏綠陰如織直通垂花之門簷際懸白鸚鵡一架呼曰俗客至矣女侍大笑入門有芙蓉之幕下垂至地幕啓已聞龍涎之香知漸近夫人禪房密竹出簷陰沈如墨禪堂左側爲月門入門時爲客堂堂之側復有小門則一廣庭奇石挿空玲瓏如鬼工所琢盆蓮十數南嚮禪房五楹門外垂楊二株已高尋丈以外倡條披拂愔中已見堂額書曰一指堂蓋用俱胝和尚語也夫人已披緇落髮著道帔默坐蒲團視前此宮粧已判若兩人玉容亦漸老額上已微見皺紋女入卽合十參拜夫人立起扶掖女曰婢子久不奉侍夫人聞夫人梵修於此敬來膜拜候夫人起居夫人曰今尙稱夫人乎女曰夫人深入佛海透悟禪宗證果非難然名分終在夫人未證法華三昧至靈山之先婢子事夫人終未敢用大師之稱謂夫人笑曰愚哉小女汝卽稱我爲大師不可耶女亦笑曰今不得不如大師之命坐定後夫人曰汝聞湖南消息如何女因言馬寶不直己父已調軍前矣夫人曰鎭軍王之懿親馬寶雖狡烏敢肆其荼毒女因述刺客夜來之事夫人大驚曰此妙手空空兒也汝胡以不罹其禍女復述阿龍抗賊奪取粉兒並剜賊目語時甚有詞況夫人顏色大動卽曰不圖汝家乃有英雄人今其人安在女曰爲婢子表兄今日以騎夾輔婢子至此尙在庵外夫人曰胡不令入見我女曰凡素之流胡敢冒謁禁籞夫人曰老身衲耳曹生檀那也可以入而卽呼侍者傳言趣曹居士進見阿龍聞言大駭知無可抗則自整巾服入謁時髮已漸長能作小髻黑鬢朱顏氣概英糾拜於禪堂之下自稱萬死夫人曰居士年幾何矣阿龍惶恐謝曰小人曹壺烏能辱夫人居士之稱犬馬之年已二十有四夫人曰爾劍術何人所授對曰堵師也夫人曰堵師何人阿龍不敢斥言尼僧女代答曰其人有道行如大師夫人曰尼也阿龍鞠躬曰是爲小人之師夫人無言視阿龍久之復視楚英微笑不語乃曰居士暫就外廂老身尚與女公子作微談阿龍復鞠躬而出夫人曰曹生殊佳士曾讀書否女曰不惟讀書且能詞翰夫人曰偉哉曹生當日江南陳定生吳次尾冒辟彊侯雪苑方密之諸人皆以文采掩映一時然頗狂傲均不如曹生文武兼資且謙謹和悌殊佳品也爾亦眷注其人否女顏色大赧垂首不能答夫人曰實相告老身少年曾歷金迷紙醉之場又陷身賊中閱人至多雄傑如黃虎山然獷而不文而劉良佐劉澤淸輩皆撅豎小人高傑則劇盜耳均不名英雄至於名士有殉節爲高者然終令人難近大王固英雄蓋世不爲郭汾陽寧爲黥布鐘漏垂歇甘心稱戈內嚮以遺重患於子孫滋非計也今日粉白黛綠者列屋閒居老身逆測禍已不遠故梵修於此今湖南雖能堅守然糧運不繼兵力有限雲南決難自全恨爾如花之貌亦淪是間爲可傷也縱使曹生有力如虎寧能堅抗北來之師未知若母夫人盛意如何若老身者願汝從曹生偕老也語次太息不已女且羞且感不期淚盈於睫夫人沈吟久之復曰苟有禍變出諸意外者爾可同母弟避吾菴中女謝曰老母之意亦正爲此夫人曰後院尙不乏庭舍頗幽淨多芭蕉足容爾之一家女興辭夫人曰衲久不茹葷媿無杯酒之歡遂送女至階下女檢袵出輿已停菴外阿龍仍以馬往道中問曰夫人何爲賜見顏色女曰夫人品第晚明人物以兄爲第一阿龍笑曰夫人獎借母乃太過然夫人久久視兄復視妹而微笑此何意耶女曰彼間林杪有塔亦僧寺耶阿龍知女亂以他語卽亦不問第八章時清安親王岳樂抵江西簡親王喇布鎭江南三桂遂下令親自督師雲南全城震動三桂擐甲擁衆出城自常德至松滋布戰船於虎渡上游截荆岳大兵使不相應陽言將攻荊州決隄灌城潛分岳州之衆踞宜昌東北之荊州鎭令王會楊來嘉洪福掠穀城鄖陽均州南漳部署甫竟而順承郡王勒爾錦以貝勒察尼都統宜理布至三桂意氣甚盛合二萬餘衆迎敵察尼以滿洲勁旅居先奮其死力怒馬如潮南軍不能當遂大敗三桂勒兵歸鎭定策北軍新來利速戰則堅壁深濠以守明年春三桂遣大將七人犯廣東授尙之信招討大將軍時夏國相敗安親王攻長沙三桂命馬寶高起隆由岳州赴援於是世渭至軍久矣隸馬寶麾下馬寶僞爲和悅之言要結世渭世渭終不一顧馬寶憾次骨旣以兵赴長沙令世渭爲前敵以三千衆行遇清兵於瀏陽清兵皆騎箭如飛蝗世渭披重鎧奮槊所部蒙盾猱進以刀斬馬足馬蹈後踐其前尸高如阜清兵遂退馬寶以後軍進援清兵敗績南軍遂長驅入長沙論功世渭竟爲馬寶所抑不以聞時三桂遣別將韓大任高得捷等陷吉安與清兵戰於螺子山擊卻清兵進陷醴陵斷岳樂後路捷至三桂自松滋移軍屯嶽麓山時陜西王輔臣兵敗閩耿精忠粤尙之信並通款於簡親王廣西孫延齡妻四貞孔有德女也慫恿延齡歸順謀定將釋馬雄鎭三桂聞耗命吳世琮以輕騎襲延齡斬之馬雄鎭尙窮閉節署家衆死者纍纍命幕客隨長子世濟出世琮以人取馬雄鎭雄鎭不屈世琮斬其幼子二馬題字鳥金鋪引頸就死凛然不屈世琮異之時征南將軍穆占與安親王夾攻長沙馬寶不出日以世渭應敵大小十七戰世渭力窮怒馬陷陣而没馬寶聞耗笑曰汝尙能拒婚謂吾子不能偶若女邪三桂聞世渭陣歿頗歎惋遂寓書其家自移兵入衡州復以兵分犯江西南安廣東韶州兩粤騷然迨凶耗一至先爲阿龍所得不敢遽告夫人痛哭經夕目盡腫然知不能終閟則徐至夫人臥室夫人甫起見阿龍目腫已覺卽嗚咽言曰阿龍長沙信至耶阿龍長跪放聲哭曰姑丈陣殞矣夫人哀號立暈聞樓級中悲聲大作女已奔入抱母而號粉兒急進以茗夫人略甦呼曰天乎馬寶也此賊不以罪死吾夫決令將孤軍搏大敵坐視不救力疲死耳今將奈何女顧阿龍曰龍哥焉得信阿龍曰府中以書至且有獎身後之典女曰吾父旣死得獎何爲立命家人發喪招魂於城外夫人日夕哭幼子阿盛僅十一歲女則淚睫慘黛須斯不離母側阿龍外應弔客内慰孤孀夫人愛逾己子復以人吿喪於陳夫人夫人亦以侍者來唁且寓書楚英請其節哀用慰老母百日以後阿龍與夫人謀葬世渭衣冠於金馬山之北女深以爲是時已冬殘窗外盆梅盛開女素服至梅花之次飄然如羅浮之仙阿龍無心行及窗外梅香沁腦不期昂頭見女大驚其豔女感阿龍爲己家盡力且居其父喪哀痛類於所生則形迹盡忘不期微笑承迎問曰龍哥劬苦至矣妹思大王雖舉大事尚未僭號府君墓碣宜作何書阿龍愕然不能答久乃曰成敗未定萬不能直書姑丈生時官爵以招後來疑忌不若改書姑丈別號曰吳子東之墓足矣子孫得所表識備春秋展拜亦佳女曰龍哥大解事語時流波送似萬縷深情迸爲一線柔媚之光直射阿龍心坎自是以來心念陳夫人之言益思以身自託矣明年戊午爲淸康熙十七年安親王岳樂攻平江湘陰征南將軍穆占攻永興拔之茶陵以下十二城皆爲所有三桂兵勢大孤然尙能戰以精卒犯永興淸兵憑高壘於城外可十餘處三桂嚴鼓進兵衆無不以一當百盡奪淸之營壘淸軍退屯城内都統宜理布哈克山戰歿宜理布北軍勇士也旣死淸營氣大挫三桂大營踞河外設重圍困永興以别軍犯郴州清將軍顧岱敗績歛軍歸永興三桂旣勝自以年鬢高欲及身爲帝以自娛遂定都貴陽第九章貴陽本西南夷羅施鬼國地漢屬牂牁郡元改順元路明初設貴州宣慰使司隸四川永樂間置貴州初設程番府後改貴陽府東阻五溪西距盤江其民種類非一習俗各異非建都形勝地也三桂年已六十有七欲僭號以自娛樂然其大出兵時世璠尙留守雲南三桂重兵悉駐永興攻圍嚴城三桂知耿尙二軍已通款清廷孤軍必難自逞計惟稱帝以王侯封號鼓勵諸將或能得其死力遂頒詔稱昭武元年設朝於貴陽城中三桂冠平天冠龍衰執圭文武袍笏拜丹墀之下時微雨陰沈天色愁黯三桂甫登座羣臣嵩呼未畢忽有黑犬一冒兩突入殿廷衞士咸不之見犬一躍竟登案上外向而坐適距三桂之前發聲嗚鳴諸將大驚愕顧失色三桂以圭擊去之犬復大嗥厥聲尤悲三桂怒絕欲宣言問諸人以休咎而喉中如有所哽噎不可止遂罷朝入宮噎益甚噤不能聲示意左右取其孫世璠於雲南未至三桂死矣外史氏曰明亡廷臣死節者多而降賊者半爲賊所拶而死者亦半賊走降淸有以名位終者貳臣傳中歷歷也然皆不如三桂之兇狡降淸不足論乃以陳圓圓之故陷父於死復以弓絃拉殺桂王悖理反常已同梟獍想此犬或爲吳驤厲氣所化以驤不忠於明雖名爲人其實犬也犬尚戀主驤則無之吾以犬鬼加驤尙爲逾分也三桂已死西兵皇皇然方光琛郭壯圖二人爲三桂信重之臣遂發令撤永興之圍嚴屯貴陽備儀衞迎世璠於雲南時世璠仍居五華山故宮荒淫無度漠然不審兵要以世次適長宜立故方郭二人議定迎卽大位自三桂兇問至闔城人皆縞素阿龍聞耗入告夫人言三桂一死雲南無可守指顧立破吾家必難瓦全不如乘此外出從軍冀得一面趙良棟應月師所遺之讖語夫人曰爾言良是顧吾愛女及幼子焉依且吾年老家無繼男所恃者汝汝行而淸軍破城玉石不辨且奈何阿龍曰事急往從陳夫人必無恙夫人宮中已除籍滿軍卽入淸五華宮亦決不至曇花菴兒果得面趙將軍必能爲地夫人曰阿龍汝視妹子如何阿龍面赤不能答夫人曰試言之阿龍曰妹子天人也夫人曰名爲天人乃聽其膏於亂軍之刃汝心忍乎阿龍曰果有不幸壺願以性命殉之夫人曰殉之何名阿龍曰義耳夫人曰中表之誼曾聞以性命相殉耶阿龍語塞夫人不語久之曰阿龍汝不悅若妹乎阿龍曰姑母語乃至奇壼果不悅妹氏何爲出百死與刺客相搏夫人曰設當日不幸爲刺客所得歸之馬子汝意如何阿龍曰壺策妹氏必死壺亦無生全之望夫人曰然則汝與妹氏同命矣阿龍曰義發自中然亦由姑氏深恩所致欲窮壺以所以然壺亦莫能自剖夫人笑曰情耳以上所言皆戲也妹氏無歸必歸汝汝意云何阿龍疾趨而跽抱夫人之膝曰母也吾天乎壺萬死胡足以報母之德夫人欲泣欲笑喉哽不能發聲但以手拊阿龍之髪言曰吾兒起吾得汝爲壻較得賢子勝矣於是母子相見無言而粉兒已一一聞之喜動顏色疾趨登閣告楚英語未半楚英方刺繡以金剪除線梢幾落其剪然尙自支厲卽以剪指粉兒怒之以目曰汝勿喋喋粉兒愕然而退女置剪案上以兩手按膝仰首視畫梁久之始噫氣則又往來徘徊於閣上外史氏曰試問之讀吾書者女此時心緒如何也第十章時爲八月世璠下令將赴貴陽卽位凡雲南壯士欲從軍者聽入尺籍阿龍入告夫人將赴將軍林興珠麾下投軍而楚英方侍母側顏色頓變阿龍遂不竟言相向默坐夫人曰汝已報名入軍府耶阿龍曰然此壺萬不得已之用心生平深信月師之言計此行必有佳兆女曰龍哥句阿娘老矣淚落如珠且掩面嗚咽夫人亦哭阿龍昏眩無主不知所云計不行則玉石同燼一行而母女難堪久乃言曰英妹須強力自鎭壺非禽獸寧不知阿娘之恩意如天顧不趁此一行壺萬無自脫之日貴陽諸將帥去順效逆以理策之必無全地屬聞關中已平而北來諸親籍均非吳王之敵淸廷必以趙良棟來趙來而貴陽諸將又非趙之敵雲貴二省決不能守雲南一破吳氏一門必無遺噍幸阿盛未長一家細弱不爲人指目可以歛避陳夫人久經患難智慮深沈壺行後母妹及弟可潛赴曇花菴依夫人以居壺果從趙將軍入城必先至菴中與母妹相見妹幸爲我侍老母壺今亦吳氏人矣女心動不能答夫人曰龍兒言然兵間不易通書爾能自至老身亦決留此殘年待爾女曰龍哥以何時行阿龍曰大致在後日世子明日發雲南林將軍遲一日行女曰然則我家尙有兩日之聚夫人曰明日略治杯斝爲吾兒祖道祝兒沿道平安阿龍亦仍女之稱謂曰謝阿娘恩意女皆了了於心此時彼此性情如精金入冶生金與熟金鎔而爲一謂之骨肉之談心可也謂爲夫婦之敘別亦無不可女連夜用二尺絹素寫成桂館送行圖塡一詞於其上調寄三姝媚云瀕行偏未準正秋花盈盈晝廊晴穩語自心搏儘陽歡相對頓成愁吻萬疊兵雲誰解說歸期能近何況長途煙黯山深中秋垂盡初覺心酸還忍偏一一愁根夢中抽筍曉鏡撩人肯再拈爾許碎脂零粉道遇重陽須耐彼霜風淒緊復念曇花菴裏憑闌瘦損圖成不敢遽出藏之袖中竟日抵暮阿龍以急裝歸凛然如天神夫人曰龍兒作如此結束殊不媿爾岳父生時也女聞言顏色不動蓋已入粉兒之言知此身已屬阿龍故詞中語氣初無歛避儼然一贈外之作飯罷夫人起而更衣阿盛與女同在廳事女欲言復止者屢阿龍已覺卽曰妹似有言今骨肉分離只在後日難中發論皆發情止禮可勿顧忌女神定從容言曰刺客再來龍哥以百死脫我於難銘恩五内不能殫述宵來以絹素寫桂館送行圖並題詞其上畫劣詞鈍聊以贈行不幸雲南不保全家悉化蟲沙則龍哥留此戔戔者作斷腸之紀念亦示弱妹念恩之意語至此哽咽不能成聲阿龍且悲且喜急索其畫以兩手外張絹素默念其詞淚落如繩防書本爲淚所沾故離之稍遠耳一詞讀至三四十遍尙不釋而畫中景物都如無見女不得已言曰龍哥視吾晝如何阿龍始恍然知有畫也就燈細觀中作桂樹數株其中寫意爲家人團坐圖甚有姿致卽曰此等筆墨近徐文長於不經意中得神采然詞之情深語摯雖瓣香沂孫究別成一格所謂意内言外者此是矣兄卽血戰伏尸亦當寶裹此畫於胸際矣第十一章世璠旣至貴陽拜方光琛爲大學士晉郭壯圖爲黔國公改元洪化諸將均有陞賞時貝勒尚善合大兵力戰世璠兵敗於洞庭湖清兵薄岳州尚善以疾卒於軍中淸廷拜察尼爲大將軍代尚善康熙帝遂諭南來諸大將曰三桂旣死餘衆必潰宜進兵速勦又曰自三桂煽亂所在官民多被誘惑陷身彼中莫能自拔朕已洞悉情形屢頒勅諭廣示招徠開其自新之路今三桂已死念在彼文武官員皆國家赤子兵民非必甘心從亂或志存忠義遲徊待時或勢被迫驅無由歸化朕甚憫焉爾等往布德音相機勸論令翻然悔悟爭先來歸有密謀内應擒斬渠魁及率領兵民獻城納款者俱赦其罪論功敘錄爾等殫心籌畫以副朕意察尼兵略不如尚善然所部頗能戰而前鋒統領杭奇頗有勇略世璠大將吳應麟令江義巴養元杜輝三將乘風駕巨艦二百艘犯柳林嘴察尼以勁旅擊卻之杜輝有子在軍知世璠不足爲又讀康熙帝赦書謀以所部降爲吳應麟所覺斬杜輝於是諸將頗解體時阿龍已至軍久時爲康熙十八年乙未見諸將互相猜沮而糧運復不繼乃入謁將軍林興珠坐定林將軍曰當日世渭將軍爲馬寶所忌力戰而死馬寶陰毒左計排陷善類決無良果方今大王新喪諸將疑貳大學士柄政不足以覊縻人心清廷已肅淸陜右我軍陳華李超王度冲等一一迎降華容安鄉湘潭衡山各州縣望風解體雲貴孤軍初無後繼何以集事足下以盛年從軍當有卓見足以啟發鄙人阿龍曰大王兵略及其生平行事大類黥布布反梁地出死力與項王角者正以牽掣成臯之後項王之力不能平布者有漢高重兵扼滎陽成臯間也故布雖成功亦恃漢之兵力吳王之在山海關雖擁重兵然斷非李闖之敵幸賴多爾衰以北庭勁卒繼其後因得成功擔爵錫圭殊榮過於黥布王不知賴淸之力橫行天下轉竊以爲己能無故稱兵而閩廣陜黔同時響應東南爲之震動然終始不得荆襄無以進規武昌則亦萬萬不能北向中原矣矧關中一軍又爲張勇趙良棟王進寶所遏茲聞王輔臣已敗轉斾入川則雲南大勢亦頗岌岌察尼勒爾錦岳樂諸人均不足慮而我軍得以時敗時勝者以諸人有野戰之能不能通籌全局也今諸路敗衂淸廷必合軍來搏方光琛初無遠圖而新王孺穉不諳兵謀吳將軍世琮尙能軍然狡悍冒進久亦必敗以末弁策之不出朞年雲貴瓦解矣林將軍曰足下言然吾意欲反正汝意云何阿龍不敢答林將軍曰左右皆余心腹必不外洩但語何礙阿龍曰此如天之福也林將軍曰吾計決矣第十二章楚英自阿龍行後復至曇花菴陳夫人已易縞素方向水月象前禮梁王懺爲吳王資冥福女入拜於座下陳夫人仍敲木魚吐梵音幽咽不堪入耳移時梵音止夫人合十膜拜女亦拜諸其後夫人起就蒲團令侍者淪茗命坐夫人曰近在家何作聞曹生遠征奈何以此盛年爲倒行逆施之事女不敢吐實但曰在家無事故爾從軍夫人歎曰如此好男子惜哉邇來聞湖南消息岳州糧盡諸將皆降吳應麟收殘卒挾輜重走長沙而長沙守將畏北軍亦棄城遁北軍已自荊州渡江湖南將次歸於清國嗟夫吳應麟輩足了大王事耶余自王薨後心緒冷如冰雪自知去死已近胡彼蒼靳我乃不卽死留此老眼看北軍掃蕩吳宗良可悲也女不能猝答然聞夫人詢及阿龍計行已數月不得家書心滋戚戚因回頭見几上有經函二卷展視則金泥之本趙松雪書蓮花經也書法秀媚入骨女愛不忍釋此爲三桂攜愼者後夫人曰經爲王自北攜來聞老身長齋誦佛而賜布施圓通寺今殘老身菴中卽用此爲伴旣愛古人名迹亦用以懺悔後來女再三諦玩後珍重裹以黃綾恭陳案上卽曰前蒙夫人慈訓言事有不測者可以遷居菴中婢子家無長物原可襆被奉母弟同來但恐夫人莊嚴清淨之地污及塵氛適成無量罪孼耳夫人曰此不惟無罪且足增余功德若母謖謖有林下風老身心儀久矣但恐茅菴伊蒲之饌不足供應貴人女起拜曰敬謝夫人恩覆婢子得依圓光之下不至墜入劫塵足矣遂興辭夫人略起蒲團爲禮女匆匆出輿行里許卽見家人自遠而來言曹公子有家書歸女喜動顏色恨滕輿之不能飛越也旣至家夫人方獨坐低首讀來書女至亦無覺及近夫人座次夫人愕然曰汝歸矣阿龍書來甚平安汝自讀之可也書凡二封一與夫人女且置不讀先讀與己之書書曰英妹手足壺自離家隨林將軍至湖南沿道初無完村西兵不紀焚掠淫殺在在而有一望成墟近者湖南兵敗諸將相繼歸降淸軍林將軍意亦動壺一日進謁將軍論雲貴大勢將軍太息決計反正今尙未得時機機至卽行近者清勇略將軍趙良棟已破成都奮威將軍王進寶亦克保寧我軍大將王屏藩陳君極自殺吳之茂被掠重慶亦陷吳應麟一軍已回屯貴陽壼之書即自貴陽發也聞淸廷已命趙良棟屯黔蜀要路壼覬得機倪卽進謁趙將軍以應月師之預言計壼至軍已七閱月自秋歷春大小凡十餘戰皆略有勝著蒙林將軍補副將矣此區區者初不足戀一心但思拔妹氏於苦海愁城之中來時桂子方胎今則垂楊已綠妹長曰何作有無進謁陳夫人於曇花菴夫人自大王喪後皈依之心當益堅矣吾恩深義摯之姑母及盛弟定平安壺每夕必誦所贈詞至十餘徧始就枕清曉亦然畫圖未付裝池但用厚楮重裹盡曰隨身亦不欲展觀防其玩每風曰晴美始一發視不知妹氏前生飲何靈泉仙液吐屬乃超越凡近至此也上姑母書另繕軍事得閒尚有書歸伏希珍衛兄壼百拜女迥環讀至數徧始昂頭見夫人方相向微笑女羞不可耐匆匆登閣作報書矣第十三章時清廷降諭趣安親王岳樂順承郡王勒爾錦貝勒察尼回京以貝子彰泰代爲定遠平寇大將軍拜蔡毓榮爲綏遠將軍指授方略由沅州進兵西軍中張足法敗走時馬寶已竄瀘州連陷敘州林將軍夜召阿龍議曰事急矣彰泰不足慮然所將皆北來生力軍不易當與爾前議者如何阿龍曰彰泰驕而蔡毓榮狡趙勇略精誠待下可以往降時趙軍屯建昌林興珠遂同阿龍及壯士二千餘人渡金沙江至門納款趙受降及見阿龍則叩以兵法及武技阿龍對答纍纍如貫珠趙勇略大喜命以參將留軍效力飭林興珠丧疏入朝陳雲南貴州勦撫機宜於是尅日進兵過金沙江時張足法旣敗貴陽不守吳世璠率其所屬奔雲南侍郎郭昌同文武官二百人降於淸軍遵義安順石阡都句思南等府以次下世璠益窮蹙召方光琛郭壯圖謀卻敵方光琛曰淸兵已築盤江浮橋濟師勢不易當且李本深已降北軍人心搖動今當遣高起隆夏國相王會王永淸以二萬衆屯平遠西南山居高臨下以搏敵軍更遣線緘巴養元鄭旺李繼業以精卒萬人據盤江西陂扼北軍進取之路兩路相爲犄敵或不能遽進更發嚴符取馬寶於蜀中令以勁兵來援或可暫抒目前之憂且城中尙有大象數十驅之出城爲象陣以戰北軍必未習見當駭顧奔潰吾以精卒乘之其勝必矣世璠大韙其議果飛符召馬寶於蜀中而王會者梟悍不習兵要清兵分道進攻土司安勝祖以兵助淸軍平遠一軍遂敗王會降淸廷嚴旨趣賚塔以大軍自廣西趣雲南奪石門坎新城所黃草壩諸隘兵鋒將及曲靖時貝子彰泰壁滇池將軍賚塔壁黄草壩趙勇略旣奪還建昌渡金沙江抵入面影泰陳三事其一先破外護使賊匹馬不得出乃可招降其一結營遼遠賊得番息當移軍偪之其一降者宜分別收養不宜盡發滿洲爲奴彰泰者目不知書以淸之宗室督師當吳軍盛疲之後以北來勁卒臨敵西師人無戰心故所向克捷驕恣已極先是建昌之敗趙勇略上疏劾吳丹朱衣客失機吳丹納蘭太傅子也漢人不能彈劾滿人彰泰旣忌勇略戰功又惡其排滿更聞不應以降人爲奴於滿洲則大怒用滿洲語相駁詰勇略不能解瞠目莫答幸勇略已先奏聞廷議悉如勇略陳請彰泰忌計不沈沒其功不止阿龍在軍知旨從容吿勇略不宜與彰泰忤將來克捷敘功必爲所抑勇略忼爽負氣乃大言曰朝廷淸明不能以彰泰一言遂爾遏抑吾功阿龍曰不然開國之始待武臣厚者以天下未平也尚耿二王及吳三桂皆分茅土久乃驕恣不可制至於稱戈內向朝廷鑑漢人之不足恃故是役咸以近支王公統兵至數年之久區區湖南尙不能平將軍肅淸關中掃蕩巴蜀移軍來漢疾如風雨此深中滿人之忌彰泰紈小兒耳幸綜兵要試觀蔡毓榮脅肩諂笑自居奴隸之列彰泰日與親稔將來必用將軍之力以取漢功成則彰泰與蔡毓榮分之必舉建昌失機之事爲將軍罪願將軍以宏量成大功勿斤斤與小人校其得失將軍歎曰吾但知報國耳吳丹之恨我我亦知之顧男子當自吐其氣吾不能效蔡氏化他倪倪諂事彰泰小子也阿龍旣退心服勇略之忠概然深虞其得禍是時爲康熙二十年十月淸兵已薄雲南世璠自城中出步騎萬餘衆列象陣居前清兵見象頗慄懼顧象能躪敵苟一驚駭而反奔轉足自困清兵用紅衣大礮迎擊象果反奔世璠之陣大亂陣斬將軍胡國柄劉圯及世璠之總兵官九人清軍大進阿龍以數十騎追逐繞出密林之後草間有人呼曹公子阿龍大驚停騎問曰爾爲何人對曰劉升也劉升爲世渭乳母之子時至吳家從劉圯出兵玘死劉升足爲流矢所中方其出時走別曹夫人楚英乃作書屬阿龍度阿龍必在趙將軍營中顧萬軍之中何從得阿龍然女之深情冀獲萬一之濟故爲此不可必得之舉乃不期兩情固結蒼蒼者亦爲之作合竟無意得劉升而劉升非被創僵臥者亦無從見阿龍也阿龍停騎呼曰劉升吾家如何劉升呻吟胸間出一書紙言曰此女公子所屬也小人萬死藏之胸際今幸得面公子吾責盡矣阿龍顧來騎取馬扶劉升乘之挈之歸營第十四章阿龍旣以劉升付軍醫裹其創坐定啓書讀之書果爲楚英親筆然函已折角且多汗漬幸箋素尙完好書曰龍哥手足別二年矣彼此消息斷絕雖未知南北勝負所在但聞嗣王已歸五華宮則貴陽之不守決矣連日城中紛擾如亂絲方光琛持議取馬寶於敘州而馬寶之子聞爲仇家所殺今城中將排象陣出抵北軍然餘軍亦不過二萬餘人而已妹於北軍未至時已奉母及弟入曇花菴陳夫人日益瘦損枯坐蒲團念佛妹及母弟居後軒芭蕉蔽天入秋更陰沈可悲大王舊日姬侍數十人前此曾有至菴中者恆拜陳夫人爲師云城下後人人皆將帔緇落髮爲尼以眼中情狀卜之外兵當益盛城中按絕糧盡嗣王所部必有心懷反側者妹至爲嗣王危之龍哥果事趙將軍則先登破城者必爲趙軍事定後可先至金馬山救我或請之趙將軍以兵擁護此菴勿爲亂軍所躪舉家寄身鋒刃未知此書能否遽達此事仰恃天心而已妹楚英和淚啟阿龍讀時淚落不巳計破城之期已近移時卽可與楚英相見時北軍圍雲南城可十餘匝趙勇略所將綠營兵則盡隸彰泰麾下勇略舍衛隊百餘人外初無一軍阿龍則日夕侍勇略之側勇略恆稱其忠誠勇敢爲後來之秀此時滿漢軍已十萬餘世璠遣元帥郭壯圖以死士扼得勝橋彰率滿兵前撲皆敗且死者相續而西兵卒未肯退讓咫尺之地彰泰乃與蔡毓榮議此橋非趙良棟不能尅顧其人很厲好犯上成功適長其驕不如別遣他將蔡毓榮曰今且圖攻城城尅後敘其勳績與否則權在貝子且納蘭太傅甚恨其劾吳丹卽成功歸朝亦必得罪矣彰泰悅乃召趙勇略入帳正色曰趙良棟汝略有微勞足錄所惜驕而犯上今予爾精卒二千人迅取得勝橋橋得則我軍方能進撲國有常刑汝其愼之勇略怒絕顧爲名分所格不得已奉令出語阿龍曰彰泰以小兵與我令奪橋兵少固無礙然不能一往直前今先伏馬兵於南壩兩岸分步兵爲三隊結營立壕牆牆上架火鎗子母礮以待敵當以夜取之曹壺汝督騎隊在南壩聽予號令阿龍奉令握長槊督騎隊飽食而出漏二下勇略騎善馬持大刀大呼過橋郭壯圖亦健勇奮長槊守橋勇略怒馬劈以大刀壯圖亦能軍阿龍奮槊出馳刺壯圖之馬馬腹中槊狂跳幾覆壯圖於地壯圖尙健勒兵進撲壕牆伏兵三起應之壯圖力盡遂大敗勇略過橋阿龍奮槊從追壯圖至三市街壯圖反其兵再接而勇略精神益健阿龍槊鋒所至一健將落馬西兵復大亂噪奔滿兵亦大呼尾其後破東南兩門天甫遲明壯圖趣歸其第舉火自焚煙燄燭天世璠在五華宮登高而望城中火十餘起內侍已星散有人言何進忠林天擎線緘黃明已降北軍將以軍入犯世璠歎曰事去矣拔劍四顧乃自刎於五華宮中天明彰泰同蔡毓榮穆占入城彰泰駐軍方光琛之第令穆占蔡毓榮入搜五華宮三桂寵姬一爲王氏一爲呂氏皆有殊色穆占蔡毓榮各取其一相顧大笑第十五意此時阿龍從數騎力奔金馬山嚮曇花菴菴稍僻幸無游兵菴門嚴閉阿龍以馬策撾之無應者阿龍卽門外高呼曰爲告陳夫人曹壺在此爲此菴保衛非他人也始聞有老嫗就門再三問阿龍復大聲就門外述之移時無聲似入啟夫人更一小時菴門闢矣阿龍留騎士於門外鞠躬進門夫人禪房中有女人十數則五華宮人避難至此者阿龍不敢卽入聞夫人吿侍者曰請曹將軍入面阿龍遂拜於禪榻目不敢旁夫人曰將軍幸成功然吳氏煨燼矣語不成聲阿龍曰在亂軍得楚妹書言前數月舉家已依夫人蓮座之下且言夫人無恙壺幸從趙勇略將軍入城諸將方悉力擄刼子女玉帛壺心念夫人及姑氏與楚妹盛弟故躬造禪房已留十餘騎於菴外勿令亂軍進擾夫人曰非將軍至此吾輩亦不得生座上諸人皆吳王宮中舊人方城外煙火燭天匆勿至此阿龍急不能待卽曰壺姑氏安在夫人曰卽在後軒因呼侍者導曹將軍入内小門一道曲折轉數迥廊果見芭蕉蔽天綠窗隱隱寂無聲響侍者引阿龍繞過曲闌見小軒五楹紗窗中楚英背面內嚮以手扶頭似泣阿盛傍坐獨不見夫人阿龍卽大呼曰姑母楚妹阿龍歸矣卽聞楚英作異聲呼曰阿娘龍哥至矣夫人噤不能聲而阿龍已奔入見夫人方支枕起坐卽跽於榻引夫人之手接之己頭言曰夢邪眞邪夫人曰龍兒吾亦疑夢汝何以至此阿龍曰昨日二鼓從趙將軍奪得勝橋與郭壯圖大戰壯圖勇絕馬腹中兒樂垂覆復追奔至三市街復巷戰壯圖大敗自焚貝子彰泰合蔡穆二將軍入城搜五華宮兒不忍見其慘狀亦不聽從騎刼奪率十餘衆來此並爲曇花菴保衛願母勿憂女曰郭壯圖死耶嗣王如何阿龍曰何進忠已迎降此人反覆無恆必擒嗣王獻之北軍兄匆匆至此女曰傷哉嗣王苟大王不圖僭號則吳氏亦不至於赤族龍哥當爲我家存阿盛也阿龍曰盛弟今當變姓名為曹氏兒方得瓦全清廷恨大王甚非港吳氏之宗不可也女曰龍哥俄乎阿龍日饑何待言然從萬死之中見吾深息之如母及吾部愛之妹氏難盛能亦飽遺計昨有至此之未食也楚英不期微笑即起越廚娘進食蓋城中受圍至九閱月之久粒食幾靈幸陳夫人豫料及此儲米百斛以今日計尙有餘糧飯熟佐以鹽跌阿龍且食且親楚英容華至此幾絕代安食至戴盜尚不知飽楚英微笑日龍哥乃健飯至是阿龍覺日否不幾逃進七徑耶阿盛大笑夫人及女威為胡盧阿龍始實箸曰武夫可笑阿龍既盥漱坐定問夫人日姑母至此時城中如何夫人日刷王一歸吾已知外事之不足收拾方光珠無謀鄭壯圖特勇吾宗能戰者但有世瑞一人間亦戰死餘人亡三其德不足深恃勢盛則爲攀鱗附翼之思勢敗則爲賣主求榮之事淸廷誅叛極嚴彼馬寶諸人必降降亦無幸嗣王果能自裁尙可逃寸磔之苦阿龍試爲我探之阿龍曰趙將軍入城兒尙未面今留數騎守菴外兒當往面勇略後明日再來女曰龍哥幸至吾故宅得不爲亂兵焚燬否阿龍曰入城時已遣劉升將數騎赴故宅守護當不爲亂兵所躪妹勿憂也遂出謝陳夫人夫人曰將軍言留數騎在此當否犒以銀物阿龍曰予之食足矣第十六章自趙勇略渡金沙江至軍八日而雲南平諸將入城人人囊橐皆充牣或擄取美女爲妾自穆占蔡毓榮二帥以下皆然獨趙勇略一絲不染亦不縱其所部入城阿龍於城破後向勇略陳情視其姑母勇略許可故阿龍得以數騎至金馬山至是覓得勇略行館入謁勇略曰余見爾挺槊刺郭壯圖馬腹幾覆而起此賊幾爲汝所得居然幸逃所藝殊不弱阿龍曰世璠見縛否勇略曰彼自裁矣爾亦聞穆占蔡毓榮各奪得吳三桂一姬耶阿龍驚曰大帥奈何如是勇略曰此所以成爲大帥也吾聞彰泰敍功不及我力獎蔡毓榮穆占之勇於吾昨日勳績但於無意中略叙數言此功必不錄且吳丹已有書告其父明珠復論建昌之事敎朱衣客訟吾予兵少故及於敗予幾罹於禍今前之功必爲建昌所掩予今將移屯曲靖以待朝命果黑白爲納蘭倒置者予必訟之汝不幸而從我卽有大功亦無從達之帝聽阿龍曰壺但得會其家人於願巳足功名顯晦自歸時命不足深較且壼有故宅在圓通街將往省親勇略曰城中紛擾爲滿兵擄掠幾無完家爾宅尙無恙邪阿龍曰當入時已令舊僕將數騎往守門闥或且不爲亂兵蹂躪勇略曰可余卽以明日移兵駐曲靖已列爾勳績上之蔡將軍至於如何則視爾時命耳阿龍遂辭勇略上馬至故宅宅外有數騎扼守宅中景物一一如故桂花已開幽香繞廊阿龍巡視一週卽命劉升以二十金犒諸騎時已薄暮遂宿舊時軒中遲明聞人言方光琛及其子學潛從子學範皆磔諸軍門戮世璠之屍函首馳獻闕下又聞馬寶爲希福所擊逃姚安赴希福軍前降人言馬寶此降非出本心亦將伏刑此時城中粗定掠刼之事亦止彰泰出示慰撫漢民而已趙良棟攻城陷陣之功軍府竟一字不錄阿龍大笑曰趙勇略尚爾況乃我耶於是謀迎夫人及楚英妹弟歸宅幸康熙帝但誅從亂諸人於吳宗未嘗殲滅阿盛則冒曹姓與阿龍爲從兄弟楚英同夫人旣至故宅處處如溫前夢部署旣定阿龍忽曰前姑丈從軍會言有遺囑封之匣中今安在者夫人云此物未去吾身卽含淚啟篋出一小金匣封鐍甚固旣發出一紙片草書云吾此行必死所戀者愛女耳阿龍忠懇可以楚英嫁之桂花之下有先人藏黃金一千兩發之可以自瞻阿盛年幼託阿龍筦之子東遺囑阿龍讀時大哭母女亦悲不自勝阿龍曰藏金歸之盛弟壺萬不與唯姑丈死後有言姑母前時見允壺只今遵命成禮矣女疾起避去阿龍僞爲無見遂以是月六日成禮城中大亂之後吳宗多遠避旁邑賀客無幾旣入洞房阿龍曰妹舊居是間壼足迹不敢一至不圖今日爲我二人雙棲雙宿之地女曰當日非粉兒代我則爲賊所刼此恥雖罄金沙江之水亦萬萬不能洗滌此污阿龍曰賊焉敢爾敢問壺行後妹氏何作且所寓書何知其必達女曰劉升來告行吾正在無聊中亦不聞知城外消息但以君平日志嚮卜之所謀必遂不遂決不之謀又聞礮聲隆隆吾決趙軍必到到時君必其麾下冀劉升或能與君相見此亦黃耳傳書飛鴻繫帛之意不圖此書竟落君手此中正有天意使然爾我膜拜禮天無他語也阿龍歎曰趙勇略蓋世英雄可惜爲權奸所忌今移兵曲靖不知彰泰作何陳奏而納蘭居中作何讕言以欺朝廷趙勇略不屈將來必有叩閽之舉楚英曰然則君功亦不錄矣阿龍曰此何待言幸吾與蔡帥無仇見時頗垂靑眼不然以姑丈之故斥爲叛黨禍事正未可言女曰吾父高情遠識胡能言叛顧身爲吳王從孫勢在不得不爾豈宿心如是耶忽聞粉兒在窗外將夫人之命曰夜深矣明日二人起朝夫人夫人曰吾家叨陳夫人之賜不少爾夫婦當往謝之於是楚英盛服阿龍則用淸朝副將冠翎頂輝然同至曇花菴入門已聞木魚聲似有數人同誦蓮花經者問之侍者夫人今日何事禮佛侍者竊言曰近者朝廷有旨析大王骸骨傳示十八行省令藏之庫中夫人聞而大悲故令舊時宮人在此禮佛爲吳王追薦二人遂停於外廂不敢入移時梵唄聲止侍者入言夫人令入夫婦遂膜拜於禪榻之下夫人起避曰老衲焉敢當貴人禮拜也遂延坐進茗夫人二目盡腫似悼吳王分尸之慘夫婦亦不敢問夫人曰曹夫人安否阿龍楚英敬對曰叨夫人福庇幸聰健如昔夫人曰夫人有福得此快壻若老衲者少歷風波老來復經浩刼湼槃之期旣近西歸卽在旦夕之間後來骨塔所藏願君夫婦每年於浴佛之曰來此一行足矣言已掩面而泣夫婦無言少須辭歸曹夫人聞吳王析骸之信亦歎曰王生前固負朝廷然朽骨無辜卽碎搗亦不之覺分析又胡爲者時阿盛年十七雖在難中均曹夫人自課楚英亦日爲匡誘漸漸通文一日忽得廷旨據蔡毓榮奏稱副將曹壺單騎過橋力刺郭壯圖之馬幾就擒而逸於是隨大兵入城誠勇可嘉即補江寧副將加果勇巴圖魯號飭赴新任母庸來京陛見欽此於是阿龍挈家赴江寧未行之前一日將往辭陳夫人而陳夫人圓寂矣