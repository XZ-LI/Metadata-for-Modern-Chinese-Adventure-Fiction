巾幗陽秋冷紅生戲編小引世局勞如亂絲議郞競於肘腋之地則人人不平藩鎭新有插血之盟則人人惴恐翁老而耳聾目昏枯坐一榻不敢問及外事卽有進而語翁者亦似解非解七十之年旣無力足以挽救世局則聾瞶之疾似天所賜得一日之淸淨卽爲一日之福乃海上右苦海餘生振奇人也謂翁能爲小說索稿之書至如急檄翁太息不知所應翁之弟子落落生者多閱報章通知時事遂爲翁述一近人之事逐夜必來翁張其半翳之目力隨筆書之將其省會及姓名皆隱焉顧姓名可以矯託而行省不能加以別名卽加別名人亦知之故但書曰甲省乙省俾讀者亦不知其誰指則七十之老翁或不至開罪於偉人至落落生所言屬實與否識者或能辨之翁不任咎也第一章辛亥之冬南北媾和金陵以使者八輩至都下新政府除館於某胡同款使者然金陵政府之意必延恨程南下謂龍虎江山之勝可以定都然燕都爲遼金元明及淸輦轂所在又舉軍挽留恨程萬無南下之勢時南使多英拔魁偉之士具儀秦之舌倒卷天河向恨程而瀉恨程知無可拒聲響寂然時爲正月十二日歲在壬子也都下謂和議定矣洞眠之黨人方爲提燈會大鬨於天津以紙製烈士帶血之頭顱揭旗高唱而過市萬衆歡呼追逐謂淸室已矣今正漢族伸眉之日如是者三日將於十二日入京而前門燈火輝煌都人方謀爲元夕之醉二更向盡斗聞礮聲亂軍千餘人把槍變服自前門出刼店舍珠寶市及廊房胡同肆人驚悸忘魂閉關不及而刃已及屏搜索藏勿論珠玉狐貉之皮其重不能任者則呼人力車載之於是流丐御者咸享其餘瀝雖兒烏女禪無免矣而南使行館方寂閉不開騎士十數大呼於巷曰是皆賊詗得卽斷頭瀝其血閽者嚴關入告諸使爭越後垣而出有軀重不能跨越高墉者墜而復登然亂兵亦不之戕防戕之適以沮和局也是夜巡警伏匿殆盡而羽林諸軍亦不出幸無助亂之人迨及遲明車姑汽笛嗚鳴亂兵捆載行矣衆心粗定而十三日鐵門焚刼十四曰天津保定以次兵變方大掠時全城鼎沸幾幾驚及大內而恨程聲色不動旣不鎭壓亦不慰撫衆服其雅量於是大總統之車駕罷南行矣第二章當此之時甲胡同有乙省人以先朝大吏之後留京久而兵變之先京中達官之眷口一空走如避胡遠者南遷滬上近者出徙析津此官後人家獨巋然不之避主婦老孀也惟一愛女年十九矣秀眉絳頰髮如雲委肌豐而不顯肉齒編貝而目銀河也十二歲時十七經都已成誦孀愛之如拱璧是夕蒼頭忽入言有大兵數輩欵關求助言未已而亂軍三人列械走入庭心大呼少假旅費一人已履堂階燈光中見女貌如仙人立呼其黨徑入廳事調詼之聲立發忽左廂中一鏢飛出傍一健卒耳際而過鏢觸堂柱之上聲震震然此卒呼曰縱鎗聲未已鑠復至門牙雙落其旁一人發鎗而至竟中其腕血出如飛矢鎗立墜於地劈髴中疾出一人以指點落鎗者之背木然癡立不能動落齒之卒去來人至近則以鎗趺擊之其人疾轉其後又以指點其背亦癡立如前狀三人中尚有一人舉鎗擊來者彈出從其頂上過其人立前駢三指按其臂臂痛如斷鎗亦立墜遂牽三人至門外各拳其肩三人恍然如病蘇而睡醒也垂首而去其人呼蒼頭立堵其屏笑曰我得鎗可以登屋擊賊矣老孀驚定呼曰阿良汝太惡作劇也阿良者孀之兄子也王姓名醒字臞仙阿良其乳名也孀亦宦後夫鄭侍郎無子僅一女名素素侍郎物故嗣其族子應元爲後應元爲甲黨人頗習法政顧冒利無行檢極力黨魁將傾其所蓄就乙省中圖選舉爲議士故未來孀家無三尺男乃招阿良同居而阿良無父母自少得其表叔胡翁講授王征南技擊之衛能飛鏢於百步外取人發無不中風貌魁偉嗜讀書能文以孝廉入都圖宦膺滄桑之變乃灰心仕進來依其姑耳叛兵出後夫人顏色稍定曰阿良彼均徵兵寧無帥胡爲恣其暴掠於京畿阿良曰姑氏尙以爲兵叛耶禁軍合模範團及消防隊不下數萬果袒臂一呼則總統詎得安於位今夜已午而聲響漸寂想叛軍必非多其敢爲此者夫有所授之者也夫人曰阿良誤矣恨程爲名臣家世忠純一旦力傾淸室慕賀六渾宇文黑獺之行爲法當要結民心奈何縱兵焚掠阿良笑曰姑乃夢夢武漢一役淸軍己陷漢陽去武昌一水城中奔避已盡海軍一砲全城燼矣矧淸軍不難指顧渡江而恨程嚴符切勒令與南軍聯和力請讓政足知其心矣夫人曰已讓政矣則三輔人民均其赤子何爲苦之阿良曰不如此則南人有詞必此次大掠則知坐鎭之决不可行金陵就職之議將立罷矣素素曰共和之局固可用詐乎阿良曰帝制耳何名共和妹且拭目俟之第三章春日融煦新柳柔條已長而拂簷際鶯聲晝鳴於窗外女春困微蘇呼婢點茶阿良在外讀史記聲達於内素素潛步出聽則阿良方讀衞霍傳也女自窗外問曰阿兄乃不知史公與衞霍有宿仇耶何能悉心爲之作佳傳傳必非佳阿良曰惟其有仇乃愈見其佳史公爲李陵故而下蠶室又痛李將軍之死於衞青李敢之死於去病深仇次骨故醜眡衞霍之出身然其功不可没也暢敘其功則心滋弗懌遽没其功則又非良史但觀每敍衞霍之功必加以天子曰三字於是者凡八見天子曰意蓋謂衞霍之功不必如量特天子以嬖倖之故誇大其功耳此微旨也兄故喜誦其文素素曰兄讀書乃大有識然吾尤有疑者平準書中胡以連用十三矣文調獨不復乎阿良曰不惟不復且每用矣字言外皆有餘思但觀孝景時上郡以西旱亦復賣爵令而賤其價以招民及徒復作得輸粟縣官以除罪造苑馬以廣用而宮室列觀輿馬益增修矣試問賣爵贖罪是何如事造苑馬以廣用此猶可也而宮室列觀以賣爵贖罪之錢增修用一矣字沈吟慨歎非爲朝廷惋惜耶以下十二矣字言外均有不滿之意妹試味之均足見其用意之所在素微哂曰如兄所言則歐陽永叔之文多用矣字作停頓殆善學史者也良曰學史記者豈但永叔卽柳州東坡亦時時竊效其用字特人未之留意耳始皇本紀而李斯用事五字爲亡秦之大關鍵然而字之上必有許多盤旋瞻顧之筆然後將而字折下始大有勁力柳州之捕蛇說而吾以捕蛇獨存試間所以能獨存對以上遷徙死亡言也有上之遷徙死亡而獨存始覺其可幸又以捕蛇存則是萬不幸中之幸而字之力量如何也東坡喜雨亭記而吾亭適成試問搆亭與得雨何涉必用以上無數之人因雨而喜喜氣無可發洩亦無可留爲念而吾亭適成於此時則此而字折入誠有千鈞之力是皆脫胎本中而李斯用事五字來也素喜曰阿良誠得未曾有未知漢書中亦有此等經營乎良曰無之班孟堅猶富貴世家才俊子弟衣食服御皆鮮華高貴寒儉者皆望而莫及故兄讀漢書但賞其古穆不能如史公之變化不可捉捫也素曰妹讀漢書蓄疑者二事其一爲叔孫通書以通爲奉常遂定儀法王應麟謂叔孫通禮儀藝文志不載其散見於各書者兄能少舉之否良曰通定朝儀及宗廟儀法具載本傳史記禮書曰叔孫通頗有增損大抵皆襲秦故自天子稱號下至僚佐及宮室官名少所變改為得其實賈公彥周禮疏乃謂通作漢禮器節度取法於周良無所據通所撰禮制後世實罕見惟隨書沈文阿云叔孫定禮尤失前憲奠贄不珪致享無帛王公同璧鴻臚奏賀若此數事未聞於古又孔穎達禮記疏曰高祖時皇太子納妃叔孫制禮以爲天子無親迎其散見各書者僅此而已他則不能知矣今且問妹以所問之第二事素曰武帝出酒泉與右賢王戰於天山師古謂卽祈連山若云祈連則在甘州之張掖屬內地何必出酒泉此說妹甚疑之良日師古說非也此天山卽白山括地志云卽折羅漫山在伊州伊吾縣遠在西北非前此霍去病所奪之祈連山在内地也良素方酣論史漢而侍婢忽奔至言公子應元至矣第四章應元年四十二頗通書札以諸生入東洋法政速成科歸時省中方議選舉而甲黨人則散布諸行省當選者必出其黨中且豫養村愚數十令其投票其不能書則敎之以書如作鄭應元三字甲書鄭字巨於其名乙書元字則巨於其姓其下或一畫濃或二畫淡三字中點畫各分肥瘦以投人或十金或二十金弗等至於一票之差不列選則此一票之値竟昂至數百金矣黠者則往往值知村愚爲誰氏而投遂挾鑑多於其原數署名於紙並鑑授之而村愚轉不投其所豢養乃轉以投道半要截之人至於甲黨之人則武力多於金錢隱挾手鎗列名令投票者署之且予之數鏹苟不署而署他人者則從旁加肘令不成書或震怖以死故怯者亦往往曲狗其請勉署黨人之名以去以此甲黨人遂占議士之員逾其半然間雜以椎埋之夫卽有優秀者力亦莫能制其獷此外乙黨丙黨稍平易言理然勢弱莫敵矣議士垂至之期正陽門車站月臺之上高張白徽大書某黨人歡迎獨甲黨馬車轔轔苟逢議士無論其爲何黨則強迎至甲黨招待之所所凡十餘處供張豐渥而他黨無資行館乃不如甲黨之敵寒郊瘦島之狀蕭然也黨人旣大集而胭脂諸巷絃索之聲達曉矣鄭應元者亦甲黨之一旣蒞孀家見素素而喜道寒暄甚摯猝見阿良乃不之識夫人爲述其姓氏始稍稍爲禮應元蓋自命爲民國偉人其視前淸之科第蔑如也是夕夫人置酒欵應元應元傲岸顧盼甚高良曰大兄此來大有造於國敢問總統將誰屬應元笑曰南北搆和桑鍾山先生有天下而不與踵唐虞之盛軌恨程固可應選然亦當視吾輩之意嚮吾黨之人果不屬意者恨程亦正岌岌耳言已連舉數巨觥良視素而微哂素亦顰蹙意至弗懌明日投刺於門者踵接非曰經天緯地之勳人卽旋乾轉坤之烈士司長科長其領職也如崩山僉事主事其俯拾也如草芥良見狀乃愈默嚴守一窗舍三餐未嘗一履閾外以應元所結納半皆當世偉人又雀之聲至於夜午或亦竟夕不歸留殢花叢則爲國宣勞至矣固宜其如此也一日應元他出廳事寂然良少立庭心而素亦珊珊而出謂良曰日來外間何作良曰似聞選舉總統之期近矣唯列强未之許也素曰恨程得乎良曰正未可知然以雄猜能武之人敵哮勃無檢之衆容可勝也吾度其將以武力得之不盡出於民意素曰吾輩其危乎良曰否前度兵變爲罷南行耳今議院處國中樞以五百騎圍之唾手可據勝着胡至擾及閭左素曰選期近時兄可向元兄索取入塲劵或覯異觀良大笑曰吾正恐有池魚之災也第五章一日謹言桑鍾山先生至矣黄先生則仍凝竚滬上未來蓋有謠諑之言云將不利於黃先生也是時沿道皆兵車站幾滿桑先生洋服執杖坐杏黃車淸瘦而疎髯斜臥車茵觀者如堵牆旁有雄糾之士稱蕩將軍以手鎗加腰帶間急裝縛袴擁護先生長軀入西苑與臨時總統相見於懷仁堂總統曰先生不惟雅量足以容天下卽其學問亦邁絕等倫先生曰吾目中所見之英雄當以大總統爲第一可以久任十年中國承平當在是人是日大置酒主客歡洽無間黃先生聞之慨然入京師矣桑先生旣受王者供帳御杏黄車至交民巷晤列國使臣時惟古巴承認中國爲共和次則美國餘尙觀望未之許也總統遂以天下鐵道全權屬桑先生而黃先生亦別有所付託桑先生抱經緯區宇之志將使天下之名山大川盡化爲鐵道偶有異同之論而右先生者則斥之為叛逆先生又倡民生主義卽俄人之所謂均財也素素聞民生說乃不甚解問阿良曰臞仙何謂民生良曰似卽俄人虛無黨之所謂均財耳譬如家有十牛宜分九與其鄰並耕而食果鄰需牛以耕者或可言也若宰而食之更向多牛者索牛則供牛者將無已時是使窮民暢所欲爲而富民無完膚矣素曰臞仙此足言治乎良曰英雄高遠之見誰則知之已而桑黃兩先生南下列强漸次且承諾矣然憲法之議尚大鬨於院中時時質問總統百廢均不能舉而公府之見與兩院漸深議員之稍通憲法者遂請於天壇除舍以署稿天壇者明淸二姓祀天所也燔柴望祭之地天子親臨供昊天上帝神牌於圓殿之上古所謂圜邱者議員諸君遂撤去其牌列坐圓殿之上議憲法以定天下總統遣人參與其議議員大譁逐而去之謂森嚴之地臨時總統不能有權以使者羼其間也良聞之曰嗚呼中國之佛老外國之猶太希臘羅馬亞利伯及歐西之基督敎與天主敎匪不祀天而中國之堯舜禹湯文武尤崇祀上帝今議員之賢均吾所曾識者亦平平耳所爲乃過於堯舜禹湯文武及外國諸雄蠛天而不之重禍將不遠矣而恨程尤憾之次骨顧乃不言而一時南來諸彥列於要津者咸辭職而去第六章南士旣辭職則聚於滬上策治安已而議用兵矣然國務卿尚乏人時更代之南中羣推孫樵夫入主揆席臨行樵夫演說語至和平樵夫者甲黨之翹楚也有學間明去取衆亦推爲魁率其策取徐進伸民權而掊專制語旣簡約人亦沈毅中樞聞而惡之樵夫瀕行衆送之忽一汽車馳至樵夫遂中刺客彈深入腹刺客馳去然已不可救呼號三數日死已而得剌客詞連政府知主名所在而爲之賄結刺客者爲馮氏樵夫死而馮氏遁檢刺客囊中書其往來簡牘策秘密者厯厯然於是南士大譁總統聞之爲樵夫痛哭雖議厚葬而南北益水火乃嚴辭徵總統及國務卿對簿時國務卿曹某已出鎭畿輔一日不戒於飲食毒入腑焦飲皂莢三巨盌莫救伏地作獸行竟日死國務卿旣死大總統下令褒卹禁人言中毒事於是南軍揭竿爭起蘇贛湘粤義旗林立然北軍已夙備以次削平不二月而亂定議院乃益譁應元意亦忽忽如有所失然尙以徵歌又雀爲消遣此時列强使者見東南半壁勢洶洶然乃指顧之間聲消而燼滅所謂赫赫之偉人均竄匿海外於前淸爲叛黨於民國新立則爲元勳今則又易元勳爲叛黨矣使者爭韙恨程所爲馳告其國王允恨程爲共和國大總統而一時國務員咸收名下之士稱爲第一流政府乃議院中人知東南撓敗無成功而甲黨尤以二次革命不成爲憾隨事爲梗百凡廢擱而總統已有成算終默不言於是朝野上下議投票舉總統而甲黨之有識者亦知大勢已渙不能自遂其志亦如議遂决於某月某日投票第七章是日議院合兩院之衆可數百人甲黨人雅不欲恨程應選其意亦謂舍恨程殊無他人顧欲示以議士之權力故遏抑而摧挫之已商定投以不滿額之票俾之焦悚是日阿良從應元得旁聽劵羼入廂樓中座人已滿然皆曁曁有武容良與一人接座其人年三十許結束如軍中装時時出菸捲之匣匣落其人俯拾忽自襟間墜手鎗於地適落阿良足上阿良大駭拾還之其人感荷曰先生勿疑今日兩廂中挈此可二百餘人不足駭也良曰想爲恨程來耳笑應曰然時議士已續續出席且滿其聲囂囂如錢江之潮已聞秘書長宣告投票議長亦徐徐演說遂飭數議員分票而檢票此時有徐孝士者阿良舊識也勿勿入内然已無坐處阿良讓之側坐而同坐之武士不悅曰少須且逃之不暇何必强蝨此間徐失色微語阿良曰外間沿路及大門均以兵守矣吾且見牆頭蠕蠕皆兵也阿良曰議員皆聰明辨强弱之時勢恨程必得或不至於用武已而檢票投者不滿四分之三有投梁作廬者有投妓女金玉蘭者甚有投忘八二字者然議院之門雪刃如林勿論旁聽之員及議士無一人能出者議長不得已令再投於是有譁動之聲有逃席入休息室者及檢票仍不滿數時已漸漸黃昏議仍未定衆中似有一人抗言曰今日不得總統院中無一人能出此門而議員終日未食方苦饑顧嚴兵在門飛走俱窮黨人亦聚議不如仍投恨程再圖革命阿良問同坐武士曰此何人敢爲是壯語武士曰决非議員殆吾輩中人耳暮色漸起院中已就沈黑忽對廂有異聲斗發光射座間瞥然如電議員大亂謂炸彈裂也或伏案下或哭或大呼曰吾投袁恨程未嘗有異議也東傾西趺奔走呼囂案翻楊仰彼此撞擊衝冒如魚入綱綱收而魚躍龜鼈雜見蝦跳鯽湧殊異觀也旣而大衆神定始知東洋人以電機拍照機動電瞥衆乃以爲彈也阿良捧腹而孝士面無人色慍曰生死呼吸何笑爲阿良曰此吾所以笑也吾初以爲議士極一時之選咸爲當代英雄然以今日之狀觀之化雄飛爲雌伏能屈能伸或仍英雄本色耳此時秩序少定遂更令投票檢票恨程當選衆鼓掌稱賀時巳八句鐘矣衆旣受奇駭且甚饑人人惟怯不能步旣出見諸軍尙在門次仍舉鎗爲禮似致敬議員之能舉恨程也應元旣歸阿良視之則藍呢新製之衣前襟中裂如開氣袍阿良曰胡以至此應元曰吾方在坐不知諸人何故大亂有一人舉足踐吾前襟而過吾衣受踐立破其人似吾之黨魁阿良曰黨魁亦憚死乎應元曰胡能不怖明日阿良遇秘書長於道秘書長曰昨日全院幾墨阿良曰吾方在旁聽之列亦爲玉石之焚矣秘書長曰然阿良曰此語於何取證秘書長曰聞府中言總統謂左右曰議長可惜惜議長者憐其才耳言外足知大總統之意矣第八章大總統旣卽位朝野歡聲雷動咸曰吾指顧見太平矣諏佳日聚各部總次長及五族貴要之人宣誓令帝制永不復生長保共和人民同享自由之福設朝於太和殿大總統御腰輿入殿百僚陪位而壓班者則愛新覺羅薄壟也此時阿良出遊市間則五色之旗颺於風日之閒氣象至佳歸時應元已赴院入視素素方臨窗檢石經殘字阿良偶取視之則公羊殘碑三行共十八字又半字二阿良曰洪氏隸釋石經公羊殘碑三百七十五字自隱公四年至成公元年及哀公十四年之文今但餘此恐非洪氏刻本素曰妹嗜古耳但取其爲古物而已至於嚴顏同異之說初不之校耳今日聞大總統卽位矣天下其自此定乎阿良笑曰惡乎定各部固多新人而海陸二軍仍在舊人掌握財政亦然彼維新之家意在除舊今兵權財權均在元首掌握兩院之意尤怏怏不同所謂責任内閣力行憲政特權宜之詞耳語次睨視素素則仍低首翻石經髮黑如漆不粉而額潤過於羊脂之玉雙眉侵入鬢間自鼻以下不之見然其狀已足傾城良默然癡立久不作聲素舉首問曰翁覃溪作漢石經殘字歌又作南昌學宮摹刻漢石經殘字歌其詞如何阿良曰此簡齋所謂誤把鈔書當作詩也韓蘇石鼓之歌狀其字之奇古蓋自作歌以形容之不必用石鼓之文一一加以考訂蓋考訂之作可以人文不可以入詩今覃溪爲黔黑臃腫之句以文爲詩使觀者沮喪是骨董家侈陳其貨於肆間不必要人人之賞識且句法亦牽強難讀是用以震眩枵腹之人果能詩者寧肯爲之耶素笑曰兄言實獲我心因顧侍兒取新煨蓮子至素挽袖金釧琅然自以銀引入定窰之小盌且滿令侍兒上王公子又別出一盌傾其餘瀋阿良見素唇櫻微動齒白如牛乳因私歎謝安石於盛暑中食熱白粥而不汗方之玉人其風度蓋過之也此時夫人徐步近窗良素均起迎夫人曰阿良試告我邇來消息或不惡乎良笑曰東南已平然畿輔之間决無警素曰兄言其果定乎良曰吾亦决之造化耳天下有兩猜之心則决有一日之鬨解衣抱火烏能不恨程非久爲人所掣者邇來兩院中人時時譁動政府偶有舉措必格之不聽行苟附黨見則鼓掌者雷動若少右政府不待其言之畢必鼓噪以亂之恨程容忍至於極地恐將有不測之風雲夫人太息久之第九章一日阿良讀報紙見總統宣告天下書指數議員之紛亂尤以甲黨爲言請諸將軍决去取已而天下節鎭咸列名稱甲黨罪大恶極宜以嚴法繩之旣得節鎭報章遂下令逐甲黨是夜應元醉歸偃臥二更向盡聞叩扉聲關者啓關則巡士數十人革靴之聲槖槖滿庭呼曰宅中有鄭應元否阿良出問巡士何作巡士曰大總統令已解散國會議員之屬於甲黨均令繳證幸無事敢抗撓不卽出者卽捉將官裏去阿良曰鄭議員固在此吾當取其證書還之官中遂入室揭帷而應元已不見四覓則得之床下惶怖無人色謂阿良曰奈何阿良曰來意非惡取黨證爾應元曰在書篋中亟取以付之吾酒經此一震都醒矣阿良笑不可仰如言得證書出授警官警官徐姓年四十許頗謙謹有度阿良延坐相勞苦問何以暮夜至此警官曰今日政府發令以軍圍彰儀門甲黨事務所得名册按名追證以鄭議員在此故冒昧擾及清夢彼此道歉而別警官旣去應元始出曰吾囊空不能歸且奈何初意以爲吾黨可成大事推孫樵夫爲國務卿諸部各以黨人爲之以利餌北系陸軍之心使之解體而嚮我又以術籠絡海軍俾得大權全屬然後以黨人分布諸省文武之柄盡握吾手則暢所欲爲今樵夫不幸中刺客死吾初以爲議員之薪五百可以長恃爲飲博及纒頭之費不圖中道梗絕如咄嗟間奪吾巨產升高而下跌吾驚怖忘魂矣計此間决不能久居當南下就陳鶯慈謀噉飯地以圖捲土重來阿良曰黨人固失而恨程亦未爲得共和之流弊人人各含除專制之心黨人是也恨程之流弊則陽共和而内專制不能折服黨人故南北冰炭宅元永無相資而成之望恨程長則黨人消恨程消則黨人長吾料今曰恨程决不能滅黨人而黨人曹伏亦决有伸眉之曰天下之亂未已也定當與兄有相見之期且姑待之應元曰吾弟聰明胡不同入吾黨陳鶯慈忼爽好友必能重視吾弟良大笑曰吾於仕進久已灰心矧入黨耶大凡立黨而精選黨人黨必弗强故甲黨兼收並蓄上取聰明曠達之士而下收獪險盈惡之徒宗旨旣定而黨人往往自亂之制不能制至有動議一事本可制勝而翼之者乃不以理而以勢肆口嫚罵握拳抵儿以爲足以資助其鋒乃不知適爲公論所不予亦以爲黨魁之累甲黨之不理於人口職是之故吾聞之頭岑岑然兄乃欲引我趨入濁流耶應元不懌是夕俶裝南下矣第十章議院解散之數日而馬車及人力車與東洋漆器西洋鐵床紛紜於馬市矣其値至賤至有人以百餘金得美澤之車與高駿之馬者其貧不能歸或遣其妾且投狀於政府乞盤川政府許可點名而進議員俯首魚貫而入人得一月之薪俾歸鄉井此時高情盛氣如火鑪餘灰經水而消矣此時有書二卷流傳於各行省則極叙桑黃之行事頗近汚而官中則助之宣布黨人益忿顧無如何也幸京師寧貼然水衡之錢用如流水矣阿良長日無事但讀書時與素素談詩阿良詩學貞曜參以宛陵外枯而中膏出語頗不輕易素素則淸婉近吳蓮洋彼此談藝極沈酣而阿良之族兄仲仙方居濟南以書招鄭夫人母女及臞仙遊泰山夫人老健頗嗜山水之遊家有老孀則夫人之族戚也夫人產多股栗及寄資之洋券則悉藏交民巷之華比銀行家具付之老孀而老蒼頭尤忠藎遂屬以家事挈一奴一嫗慨然上道火車直至泰安遂不赴濟南訪仲仙至時居小逆旗泰安知事謝君與阿良爲社友聞阿良至則除舍迎迓良以謝君無眷屬遂力謝之謝君坐談不去良叩以東事則云濟南省議會將伐泰山之松並薪孔林之柏得錢爲用良大驚曰省議士乃侵及聖陵乎此其爲新學耶新學發源於歐西然雅露撒耶蘇之墓十字軍以死爭之前後死陵可十餘萬衆雖沙刺定爲亞剌伯雄主與基督之敎異趣亦且保護耶蘇之墓未敢凌踐今孔林沿自周秦以來元伯顏至山東初意亦將發陵已而問左右孔子爲何人左右言中國之聖人也伯顏曰旣云聖人義不宜掘遂去今議士與聖人同里去聖人之居如是其近乃敢爲伯顏所不敢爲直韃靼之不如矣謝君曰此議旣成衍聖公皇皇不能禁乃訴之張將軍將軍怒屯一軍於林下命其隊長曰凡有人動孔林一木札者無問何人立斃之其責在我汝無所怖撓事遂寢阿良起立以手加額曰張將軍可人乃至是耶謝君旣歸遣人以席至席固非豐然得之於客中亦佳是夕鄭夫人及素素與阿良同飯素曰適謝君言孔林之柏亦將爲議士所薪有其事耶良曰人心之悖至是已極淸之康熙帝會躬自謁林飲井水瞻望詩禮之堂彌日不去留曲柄之蓋以示敬且行三跪九叩首禮夫專制之君王固時俗之所惡也卽使惡之於聖人何尤今反其所爲至悍然伐其陵樹而不顧其心豈專仇淸亦冒利耳妹氏爾試聽之不過數年黨人苟得志者將屛孔子而不祀吾蓋於議員之衊天知後來之必毀聖也素素曰元哥來時意氣甚盛爲人所取至於伏匿床下然則黨人之轟轟烈烈亦銀樣蠟鎗頭耳良笑曰古來英雄亦有起自床下而富貴明之左良玉是也良玉聞侯司徒至惶怖亦如元哥司徒起之令冠力加拔擢至於開府坐鎭武昌後乃驕蹇不可制養賊自重不値一錢矣素素亦笑曰然則起自床下而富貴者均不値一錢者耶夫人亦爲莞然第十一章明日以四肩輿出其一嫗也留一僮守候逆旅謝君則遣二力爲阿良肩行先行赴泰頂且備飲膳於玉皇廟飭道士除舍舍鄭夫人母女阿良得謝君椾亦報之以書勿勿遂行行經岱廟廟貌甚古且宏壯古木參天阿良曰水經注引從征記曰泰山有上中下三廟今此廟殆爲下廟前此固有遙參門卽宋眞宗警蹕之地其中多柏樹云爲漢武所植今則未知其存否耳遂邐迤自大山門入東行至炳靈殿素素曰吾讀俗刻增補搜神記引唐會要云泰山有五子三曰至聖炳靈王配永泰夫人一女曰玉女大仙卽碧霞元君也今炳靈殿卽泰山子乎阿良大笑曰妄誕之說寧復足據然迎面已見漢柏但二株骨立而蟠糾雖畫莫肖訪孫明復信道堂廟祝不能舉其名遂西行至延禧殿其中並祀三茅君卽漢之茅盈茅固茅衷殿前舊有元人碑中改子年爲鼠兒年申年爲猴兒年均亡不可復見見唐槐一株作龍形陰畝餘厥狀甚古元明以下不能有也大殿之前有石欄聳九石皆怪特中立者曰扶桑石挺然向北者曰孤忠柏古檜數十蟠結投枒廟人亦稱曰呼柏然年代皆不可考殿中左壁畫泰山啓鑒圖衞士雜遝其右則畫迥鑾圖庶官衞士亦不可指數殿後爲寢宮然上雨旁風荒涼滿目左像爲泰山淑明后然已露坐廟祝言羣兒落球於殿頂踐后像而登屋立跌而死似稱神靈阿良曰旣稱神靈奚可令之露坐廟祝曰董其事者無力承修耳遂入道室觀乾隆時所賜玉圭高三尺五寸寬八寸色微靑觀已同出肩輿過岱宗坊登岱從此始也入山數里多廟觀之屬無暇紀遂停輿於斗母宮宮亦非敞中祀斗母東客堂有廣軒開軒面小澗流泉淙淙入澗聲如琵筑山色蒼綠撲人夫人臨軒坐素素則面山而立風日晴美映射玉人之面娉婷如仙姝阿良意斗母列侍之仙恐無是眞香活色也有青年之尼僧二進而和南夫人素素均起爲禮遂引夫人參斗母素素隨夫人下拜起伏之間釧聲夫人似有所祝然廟中人多見素素美麗如仙爭集庭墀而觀阿良引夫人退入東軒尼僧供饌至美食後予以三十金復登輿過經石卽宋陳國瑞題名處石坪廣畝許見古刻字大如斗不記姓名年號殘毀過半明王世懋疑爲宋元人而無所指實然徂徠山之石經校諸此刻古勁如出一轍殆北齊王子椿手筆也北爲水簾崖多題識遂不及往邐迤入柏洞柏高蔽天古綠深蒼殆千餘年物行數里尙不能窮遂經壺天閣地曰歇馬崖閣制鉅麗卽明嘉靖昇仙閣之故址乾隆十二年改建名曰壺天再上卽迴馬嶺山路漸行漸斗肩輿之製用二人以皮帶側加肩上輿中人亦正坐而側上不面上而面左輿夫則正面嚮上而趨石級寬可尋丈肩與橫上而尙有餘地也素素輿在阿良之前風起山半素手上羅巾爲風所捲側撲掩於阿良之面蘭麝之氣觸鼻阿良久不之下素笑呼曰阿兄加面羃乎胡不見還良曰巾中所染何香吾不忍遽去之也素迴面他顧良視其半頰之絳乃逾玫瑰也計水簾洞至此凡七里過此馬不能登故謂之迥馬嶺旣過二天門坊其下卽快活三里以此三里之地差不磊确行者快之一名快活山肩輿少停阿良扶夫人下輿與素素同立於松陰之下樵婦三五見此麗人爭集素素之旁中有一人竊語曰吾泰安城中安得有此美人果非白晝相遇者幾疑神仙阿良及素素皆徽聞之相視而笑而阿良尤暢滿以樵婦爲知言旣過雪花橋再上爲三磴崖東卽御帳坪爲宋眞宗駐蹕處飛橋入雲傍有石亭夫人及素均下輿坐亭中觀飛瀑巖瀑水懸流若濺花鏘玉而下名曰護駕泉又曰銀河素素曰吾讀馬第伯封禪儀記曰仰望天關如經谷底仰觀抗峯其爲高也如視浮雲其峻也石壁窅窱如無道徑遙望其人端如行朽兀或爲白石或雪久之白者移過樹乃知是人也此狀天關之險耳吾道次已望見天關至此乃不之見何也阿良曰御帳坏爲飛瀑崖所遮遂不能見若更上過五大夫松或見天關耳唯至天關時妹可瞑目勿下視下視且眩姑年老尤宜愼夫人曰吾過迥馬嶺時已岌岌天關之險乃逾迥馬嶺耶素素曰馬第伯記言天門窔遼如經穴中視天直上七里賴其羊腸逶迤名曰環道往往有絙索可得而登也今石級如是寬廣則不憑絙索可知母但行無恐阿良呼曰壯哉妹也衆復登輿經五大夫松松已非故作巨盤初不甚高其旁有小茶肆沿道多乞丐然見素素無不停睇詫其美肩輿西轉過朝陽洞萬丈碑已見行四里過對松山兩峯夾路對峙萬綠如染而素素以淡粧之美人過其間卽使周昉龍眠度不能晝矣十八盤盡處爲南天門其上有飛閣當路題曰摩空石級如繩懸空而上夫人大驚曰吾目眩矣素素笑曰適已與阿母言之可以平安無恐吾輩若生於秦末漢初間烏能及此今且閉目勿視於是山中有數人代引肩輿移時入天門旣升泰頂遂至元君廟元君之傳不一其以爲黃帝所遣玉女者瑤池記也其以爲泰山神女博物志也明人崔文奎獨有取於坤道成女之說蓋岱嶽毓神上通乾象降靈下土故曰天仙碧霞元君也夫人至廟肅然致敬於山市中已購得冥鏹卽盥手焚香元君象凡五尊其中廣殿深嚴加以鐵鎖殿中投花繡金錢無數夫人及素素下拜阿良持冥鏹焚之微聞夫人祝曰願阿良夫婦契合永久阿良大驚吾安得有妻旣見素素中心復定然明神在上胡敢萌及燕好之念心爲肅然亦凝定其神敬恭朝拜遂復升輿至玉皇頂而謝君綱紀已鋪茵疊被且備飲食以待夫人及素素與老嫗同居左廂而阿良則臥於右廂第十二章是夕燃燭而坐素素欲不睡觀日出而夫人倦極側身而臥於茵上素曰姚姬傳作泰山記日上正赤如丹下有紅光勳搖承之或曰此東海也然則日自海中出乎阿良笑曰此先輩之談也海在地球之中日在地球之外日力吸球使之轉耳背日爲夜向日爲曉吾之所見球海外之日非海中出曰也此理至明然中國天文家如天官書天文志至謂星去地二丈或星與星間數寸者不知是何理也是夜寒極甫及五句鐘阿良聞素素有聲知起矣卽擁裘立於門外問曰妹起而觀日乎素素曰吾四句鐘時已燃燈梳掠幸挾二裘而至初不畏寒阿良曰此間有連楹之屋推窗外視其下卽徂徠日輪東出可以恣觀於是素素披藕色之帔中爲黑貂加紅錦之風帽燭光悠悠中素面如玉阿良此時正視不知身之在何境也一啓戶風力撲人如虎素素不禁風竟以背抵阿良之臂幾仰翻矣阿良力扶之而素紅錦之帽爲風飄動時拂阿良臉際作響然每拂時輒聞異香已而入空舍中開軒外望風聲仍如吼日尚未出忽微微見白光一瞥卽渺海盡處斗射霞采天末已通紅露日輪之半其赤如血光氣所射天漸漸白己而漸升則徂徠諸山葱翠照眼汶水如帶亦漸漸分明山中物無不畢見日觀之乾坤亭及舍身岩紅牆一帶與元君廟之朱夢碧瓦一一耀目迥視素素二頰爲風所吹益絳如玫瑰然神光煥發却無睡容讀吾書者當知在天下第一名山中攜天下第一美人處萬寂之中各秉禮防又各懷愛戀之情醰醰之味眞不可思議矣忽聞夫人呼素素曰日出矣究何狀吾畏寒不能出寧非憾事此時日出風止素素小蠻靴之聲細碎奔至母寢述日出狀甚悉日加巳時廚者供飲遂命輿下山過没字碑下素素曰此石至巨乃不知當時何從致此阿良曰或言此爲碑套其中尙有一碑見之某筆記中吾忘之矣素素曰此或逆料之詞未必實也下山絕快輿夫趫捷如風仍飯於斗母宮遂歸逆旅謝君復至而侍者亦將行李下山阿良再三致謝而別第十三章議院旣解散黨人仍曹伏圖再舉於是軍政執法處撾炙乃愈烈其陰毒之偵探則僞製桑黃委任狀並挾蚨帖在勾欄中覓取無識之少年學生試與談時事則痛斥恨程之不善力言革命之善僞託心膂傾吐其誠欵於少年少年無識又方爲諸妓迷惱得資則大愜許之偵探卽授以狀遲日指授官中人捕取檢其身得狀則執而付之執法處而執法處之森嚴如泥犂也不加訊鞠立命鎗斃或深黑時就處中斃之哭聲振天行刑至不忍發鎗主者令滅火注香於囚頭刑者就香之微光處引鎗次則斃於行刑塲行刑塲在宣武門外之火道口草深沒人有貧民三四十家在高原聞草間一路直趨白紙坊幽慘動目刑塲有大門一求永弗關左側有小屏僅通一人刑者先至納彈伏於門次因車或數輛或十餘輛中皆清俊之少年反翦二臂而革履之系已前解以備死時爲伍伯脫去也旣至刑塲少年皆面無人色二人扶將入小門中南嚮有小屋三楹則藏鬼頭刀以殺人者前此用鬼頭刀殺人於榮市及文明時則舍刀而用鎗囚入竟不見刑者而刑者已潛尾其後引鎗近其腦一發而立仆每月無慮百餘人而徐企文之死乃血流徑丈約計數斗尸出時赤身倒縛其手足二人以長桿貫之徐徐向白紙坊而去而腦中之血尙淋漓不止斯大奇矣阿良有同學之友徐予鵬居老牆根老墻根鄰火道口子鵬母壽阿良往祝遂留宿謂明日遲明决囚當破曉起觀阿良雅不欲顧子鵬留之不己乃如言然輾轉不成寐迨微睡而東方已白子鵬叩戶趣起勿匆盥漱侍者入言囚至矣阿良出視見駛隊十餘按轡徐行騎盡則步兵荷鎗囚車二輛中坐一人年可四十餘似滿洲人大呼曰我伯勝也國亡矣兄弟四人三人均爲國死我不願以寡婦幼兒落莽操之手故起義於陪京今見執命也大家當拭目觀此民國倒底終始成民國否吾正恐以簒逆之事僞民國也衆聞之惻然阿良心異其人不期信步隨至刑場之下伯勝仍罵不絕口二人引入令跽伯勝曰我忠義之夫將誰跽也三數人按之不能得於是刑者以鎗就其喉斃之尸仍倒翻二目瞠然凶露作切齒狀阿良太息而反問諸徐子鵬伯勝究何罪子鵬曰宗社黨也在奉天立忠義會爲恨程所知取而誅之用以警眾是時偵探之風乃大熾而女偵探出矣前門之青雲閣有一三十許婦人狀至風騷長日飲茶於閣中阿良貌美時亦至閣此婦人忽自出名紙至而調之阿良他顧不視婦人怏怏而去明日有浙西需次人某甲圖館於京師爲此婦所勾留宿三夕忽謂甲曰爾謂我何人也甲曰世之瀟灑人耳婦曰非也我甲黨之偵探將於京師要結强有力者入討袁軍爾今好我當同心以擯賊且囑招致同志甲醉其色允之婦曰爾不居杭州會館耶館中尚有何人甲曰但一項姓婦曰可署名又作書招杭州名士某甲一一許之明日巡警至縛甲及項姓均入執法處蓋此女偵探者執法處爲阱以取人者也阿良聞之笑曰吾幸未爲此婦所勾耳第十四章哭阿良在京師人多稱其能爲詩古文辭而恨程之公子彬彬能詩人爭目之爲陳思一時老宿亦慕效二丁應劉之故事與陳思王親就西苑除舍延名流觴詠其中雖湘鄂老輩亦皆與焉中有招取阿良者良曰我雖不爲傅蝦之痛拒何晏然亦不願效丁家兄弟之開罪於子桓鄴下儘有名流何必及我素素聞之謂阿良曰臞仙何絕人已甚我聞湘中大老不日爲餞春之會於法源寺恨程公子飛柬招人聞將索人爲之圖首數及汝汝亦有意爲之着墨乎阿良笑曰湘中大老年鬢高或不自知省擇我淸白之身何爲竟效劉公幹也言未已閽入言法源寺住僧至阿良不得已出見住僧足恭能言蓋一官塲中好手也盛稱湘中大老服膺先生且二公子亦願瞻仰顏色阿良漫應之住僧遂出素紙言曰初意爲餞春之圖而湘中大老以爲春餞送春歸也年高怕死故改爲留春之會阿良曰未破曉鐘春光猶在正恐留不多時耳住僧亦笑堅訂會期而去素素曰兄果爲之作圖矣阿良曰平生不喜食言然此次當反吾所爲終不爲畫素曰旣不爲畫胡不力辭阿良曰吾不敵住僧之詔故漫應之是時京中文酒之會盛於一時報中登名流詩句無數阿良恆取誦之一日忽得美國客卿論中國不宜共和宜改君憲文字警快似非外人手筆阿良讀旣笑曰恨程有異志矣素素曰何由知之良曰此非美國人之言公府中諸彥之言也共和之局海內同心且大總統對天宣誓萬無自食其言之理今必託客卿之言將以愚衆也蓋美亦共和之國以共和國人斥中國之不宜共和人必咸信人民程度之卑不足躋共和之域漸漸易爲君憲則恨程化家爲國矣嗚呼夫子言民可使由之不可使知之今日知共和之可以自由卽不能更革共和爲君憲何者共和之佳處民不知也自由之便處民尤不知也但共和之論一宣則人人咸知有大總統之望而强力尤以自由爲凌弱之機械專恃有力之自由遂不計無力者之不便實則法律不備天下良善者何一能臻於自由矧政府外共和而内專制殺人如麻痛剝天下之膚供其一擲何一肖於共和顧北和二字旣深入腦際一日名更君憲必愕貽奔告以爲奪其自由此適兆亂耳吾思恨程必悔然無及矣移時籌安會之聲洋洋盈耳籌安會者籌共和之不安歸於君憲之安任其事者世稱六君子素素聞之謂阿良曰六君子非祥也楊左諸公爲魏忠賢所害許顯純斃之獄中世稱之曰六君子光緒戊戌譚林諸公以保皇黨爲孝欽戮之菜市亦曰六君子今恨程欲謀帝制復用六人此六人者又稱曰六君子菜市之兆其伏於此乎阿良曰大兵在握天下必且景從而吾所慮者合肥雷公因模範團之故以共和元勳自解兵柄長日圍棋賭酒伏處不出夫恨程大將持正者僅有此人今不之恐大事亦未必成素素曰河間之意如何阿良曰河間有將略能戰武漢之役卷甲疾趨彈指立下漢陽若長驅渡江共和之局破碎矣而恨程嚴符切勒令歸正爲今日之地素素曰然則河間亦不増恨程矣阿良曰譬如太宗欲得天下而褒鄂不爲用者雖有秦王之智又將如何素素笑曰大公子能爲秦王乎阿良曰未敢知也而吾方思拿破命第一素素曰拿破侖第一如何阿良曰拿破命所用聶爾諸將初以爲不畔及拿破命化共和爲專制衆亦無言至滑鐵廬再敗而諸將反眼無一附者素素曰何以至是阿良曰弊在使貪使詐用人不本以誠夫以詐驅者必以詐應拿破命方謂衆爲吾用者利餌之也至利盡而用義彼貪詐者何知義倒戈之事咄嗟立起恨程此舉吾恐勸進之表與討逆之檄且間日同來也第十六章巳而阿良之言中矣旬月之間籌安會名者已萬數有司劾爲叛亂而公府置不問且曰彼自明學理救府不宜過間蓋縱之使言也於是諸節鎭咸自投入會主會者爲湘中牛公外閒喧傳果恨程得大寶牛公且列五等之封於是媚牛公者排山捲海而至牛公目上視不之顧人人爭言牛公有福坐待封侯且可得巨資於是陪京大將首先稱臣而報館中人亦署曰主筆臣某某海內勸進者封章重疊狎至舉言民意如是卽天意也宜早膺大寶以靖民心而國務卿余北山獨拂衣行恨程大恨然尙强自支厲諱言其無河間入覲語及於此恨程僞駭且嗤羣輩之愚堅不自承其事河閒旣歸鎭而黨恨程者爭聳以危詞而河間堅不爲動恨程遂命秦自楚以全國礦產貢之某國以自堅其帝制陪京大將遂薦徐徐州可大用恨程初恨徐州置之散地且欲以危法中之顧繩檢無他罅得不坐此時起爲將軍府從事綜府中庶政徐州上書可千餘言大略云對內則稱帝國對外則稱民國旣爲不全之帝國又為不全之民國實貽笑於外人又言衆言民意所歸宜登大寶然某爲人論列正閉門思過之時乃勸進表中有某姓名在内某所不知則言民意者僞也書稱大元帥而不稱陛下自署名而不稱臣恨程見之持示王賓侯盛稱其直然府中寶輦成洪憲年號出矣素素閱報笑曰古之帝王必正位而後改元今乃改元而不正位此古制所未聞亦吏例所不載然較之始建國如何阿良曰始建國王莽年號也正於此不同素曰一一皆肖新室兄何言不同阿良曰妹試爲我指述之素素笑令侍者瀹茗乃言曰師與友有別乎良曰無別素曰莽以大司徒馬宮爲師疑故少府宗伯鳳爲傳丞博士袁聖爲阿輔京兆尹王嘉爲保拂謂之四師此非嵩山之四友耶良笑曰然素曰莽時已受茅土者公十四人侯九十三人伯二十一人子百七十一人男四百九十七人凡七百九十六人以今日之封五等爵者不擇人而胙以茅土數亦過二百雖不如莽之甚然不遠矣良笑曰然素曰莽時置九卿分屬三公每一卿置大夫三人一大夫置元士三人凡二十七大夫八十一元士非今日各部之置上士中士少士耶良笑曰恐不如新室之多素曰不然莽更名秩百石曰庶士三百石曰下士四百石曰中士五百石曰命士六百石曰元士千石始曰下大夫然則天下之庶官皆士矣良大笑曰此外尙有同乎素曰有莽改長安曰常安今改大淸門曰中華門亦正類是良曰以淸易華在民意中尚無大戾素曰恨程之公似勝於莽也良曰何謂素曰近日粤東人有自承爲袁氏同宗者恨程不可莽則曰姚嬀陳田王氏凡五姓者皆黃虞苗裔予之同族也書不云惇序九族其令天下上此五族名籍於秩宗皆以為宗室世世復無有所與然則以恨程較莽似勝矣良曰莽以漢高廟爲文祖廟恨程似未及此素曰未卽眞也良曰吾曾聞恨程立金匱書嬗者之姓名莽則未聞素曰大總統禪位皇帝則嗣位本不用此然莽聞漢氏高廟有金匱圖策自往受之其事亦略同於是相與大笑久之第十七章此時恨程爲列强所梗未敢卽眞然疑京僚中有梗者人言岳采者梟雄不可制私通黨人將謀不利恨程怒卽令禁軍檢錄其家乃無所得而言者不已禁軍復至采大怒盡舉箱簏傾之於門外以示無他巡士守之幸不爲人所取其姬人則奔出拾其貴要之物言曰爾不之欲我懷之而逝於是檢拾得一簏命車而去采出視曰遁乎命家衆檢餘物自以車追之遂至車站南下渡海自仰光入雲南舉義矣警報至京師恨程夷然以爲疥癬之患傳檄川楚桂粵以軍討之已而黔軍起遂與漢合粤軍至半道爲黔漢二軍要截於是粤亦獨立政府議討然餉糈不繼而漢軍已漸漸窺蜀乃發大軍西行蜀帥按兵陰與義旅聯和其對中樞則陽浮道也此時强者稱討逆持兩端者請退位卽當時勸進良殷者亦反顏駕聖主爲纂賊朝士遂極言不能戰宜去帝號於是恨程悟乃下令曰民國肇建變故紛乘薄德如余躬膺艱鉅憂國之士怵於禍至之無日多主恢復帝制以絕爭端而策久安癸丑以來言不絕耳予屢加呵斥至爲嚴峻自上年時異勢殊幾不可遏愈謂中國之體非實行君主立憲决不足以圖存倘有墨葡之爭必爲越緬之續遂有多數人之主張恢復帝制言之成理將吏士庶同此悃忱文電紛陳迫切呼籲予以原有之地位應有維持國體之責一再宣言人不之諒嗣經代行立法院議定由國民代表大會解决國體各省區國民代表一致贊成君主立憲並合詞推戴中國主權本於國民全體旣經國民代表大會全體表决予更無討論之餘地然終以驟躋大位背棄誓詞道德信義無以自解掬誠辭讓以表素懷乃該院堅謂元首誓詞根於地位當隨民意爲從違責備彌嚴已至無可諉避始以籌備爲詞藉慰衆望並未實行及漢黔變故明令决計從緩凡勸進之文均不許呈遞旋卽提前召集立法院以期早日開會徵求意見以俟轉圜予憂患餘生無心問世遯路洹上理亂不知辛亥事起謬爲衆論所推勉出維持力支危局但知救國不知其他中國數千年來史册所載帝王子孫之禍厯厯可徵予獨何心貪戀高位迺國民代表旣不諒其辭讓之誠而一部分人心又疑爲權利思想性情隔閡釀爲厲階誠不足以感人明不足以燭物予實不德於人何尤勞我生靈勞我將士以致羣情惶惑商業凋零撫衷自省良用瞿然屈己從人予何惜焉代行立法院轉陳推戴事件予仍認爲不合事宜着將上年十一月十一日承認帝位之案卽行撤銷由政事堂將各省推戴書一律發還參政院代行立法院轉發銷燬所有籌備事宜立卽停止庶希古人罪已之誠以洽上天好生之德洗心滌慮息事寧人蓋在主張帝制者本圖鞏固國基然愛國非其道轉足以害國其反對帝制者亦爲發抒政見然斷不至矯枉過正危及國家務各激發天良捐除意見同心協力共濟時艱使我神州華裔免同室操戈之禍化乖戾爲祥和總之萬方有罪罪在予一人今承認之案業已撤銷如有擾亂地方自貽口實則禍福皆由自召本大總統本有統治全國之責亦不能坐視淪胥而不顧也方今閭閭困苦紀綱凌夷吏治不修眞才未進言念及此中夜以興長此因循將何以國嗣後文武百官務當痛除積習黽勉圖功凡應興應革諸大端各盡職守實力進行毋託空言毋存私見惟以綜覈名實信賞必罰爲制治之大綱我將吏軍民尙其共體茲意此令阿良從政治官報中得讀其文遂攜示素素第十八章素曰陸宣公興元奉天罪己之詔雖驕將悍將讀之無不流涕德宗固非令主然知制誥者爲宣公故能動人至此今吾讀此文似皆諉過於人非復罪已尙處處以民意爲言其果眞民意耶阿良曰有人謂製造民意眞知言哉天下懷諼之人雖矢曰誓天人亦無動者言不由衷也本無感人之誠人焉得感且所謂民意者吾亦知之外省之代表多半廢員有留京數十年竟能知本省人民之意旨謂之製造民意吾謂尙不之肖當曰拾刼民意方爲近之廢員之冒爲代表猶未之奇中樞尙欲一綱打盡天下知名之士稱曰碩學通儒使之投票試問果名爲儒有自稱通果眞爲學有自稱碩者乎內務部以巡士强以部令投寓公之家刼之尅期投票於是依草附木者雖目不識丁亦可以夤緣之力自薦爲通儒迨投票後而通儒各自寧家毫無所得亦足悲矣素曰各省之代表如何良曰此中有幸不幸之分强有力者得參政五百之月薪無能者僅仁壽堂領袖延之一飯而已素曰領袖何人良曰海皇帝也良旣不道其人素亦不問自此令發後意天下可以寧戢顧乃不已名雖停戰而退位之牒紛至沓來於是起合肥雷公長陸軍部以余北山長國務院尋北山讓諸雷公副總統者力辭武義親王於是亦出而就職然天下之議咸曰繼統旣爲皇帝則總統之名位撤矣非衆推戴不能更爲總統往反爭執而蜀楚二帥亦反顏爲討逆之檄於是恨程怒極而病且大漸然交通銀行銷蝕者已不貲錢幣大荒達官士流爭避地析津京師瞬息亂作鄭夫人大驚立時痰壅且殆素大哭良略定遂延醫生進藥出痰一堅塊然氣息僅屬矣素所居本饒花竹之勝夫人窗外有垂楊三株長條拂於朱闌之上朱闌曲折直通至月門之下門內奇石數方環以棠棣之華花密竹數行文窗窈窕則素臥室也積書盈屋複室凡五楹近垣處爲老嫗及小婢二人所居有小門通於夫人之寢而外視則隔一花牆夫人窗外有平臺周圍可丈許環以小小扶闌闌外小池一畝新荷已長時四月垂盡矣池旁亦翼以扶闌出小門門外書室四楹槐樹二株似百年以外物四楹中唯一窗見天餘皆爲槐陰所蔽對面復一月門有牡丹三十餘株殘矣牆上皆薛荔中有廣廳旁有二暖室則應元來時所居者阿良長日均在夫人之室助素素煑藥並扶掖夫人視之已同小偶夫人偶有所需必呼二人彼此奔突而前動至相觸然素素三日以來梳洗盡忘然秀髮仍整整如沐容光雖減而愁中露風神是時醫言脉症皆殆旣非感冒殆由心病所致素聞言泣不可仰時爲四月廿九日己過三更夫人微醒趣阿良外出而素則退入夾室燈光隱約中似見素臨鏡而掠其鬢又聞盥手聲釧聲微觸銅盆作響良匆勿自出輾轉不能寐迨聞夫人室外有繡步之聲阿良初疑爲鬼則潛出偵之見平臺上有小儿燭光瑩瑩爐香馥馥素泥首地上喃喃默祝起時淚如綆縻自解羅襟袒其半臂臂瑩潔細膩如煖玉右手握小刀其白如霜良二股顫不可止知素將割臂奉母矣然不忍視又不敢突前勸止阻其孝思俗言孝女割臂爲人所覘則爛不可止遂閉目而歸亦焚香於爐長跽禱天謂少孤無依姑卽母也今姑病妹單覩之心恫果上天垂憫者妹臂肉一進姑當霍然於是叩頭者再竟通夕無寐遲明卽至寢門而素已前起方低聲呼嫗熬粥良入見素面色微喜而左臂上似有包裹良急問曰今素微笑曰晨來有起色矣良以目視天曰上帝固有靈也終不露聲色言其刲臂事少須聞夫人起旋又微聞索粥聲而素往來蹀躞甚勿匆良不敢入但微咳以示意夫人曰窗外微咳者良乎良曰然姑愈乎夫人曰汝試入視良入見夫人擁單衾而坐精神已稍復良曰進粥乎夫人曰甘甚病中第一次嘗穀味矣良曰新愈不宜多食防食積也夫人曰宵來甚憊吾身似時時爲風飛颺而起而一落丈餘復自捫枕席則仍臥於榻上顧乃不能發聲髣髴中似有人坿吾耳言孝女刲臂汝此藥當立愈吾奇駭仍不能言又髣髴中見素兒以湯飲我湯入胸膈間似有清氣貫穿而下四肢暢然遂沈酣而睡醒時疾乃若失素兒果刲臂療我耶良以目視素素亦以目止之似豫知良之窺己者實則素心無主防人猝洩又與良同心糢糊中似謂已商之良故倉卒中立成此態良則以爲素已見己内窺故以目止已彼此雖各誤會然皆誠感也夫人語時視素忽御夾衣左臂上似有物墳起卽含淚不言揮素令出謂良曰汝亦知老身之意乎吾始病時見爾情態似喪爾母者往來奔走如狂吾雖在昏惘有時亦了了見爾躡步於吾榻前顏色莊而且慄色莊者敬若妹也慄者防吾死也爾二人不惟有義而且有禮吾於碧霞元君座前已允以素素嫁汝矣良聞言立跽而叩謝夫人笑曰癡兒汝起立尙有後言良遂就夫人而坐以手摩夫人之背夫人曰我有私蓄黃金四十觔所以不動者予素兒其餘產三萬金皆人所共見者當留以付應元我幸不死汝當成禮然待吾少愈卽行唯大總統果不諱者京師得毋亂乎良曰有合肥在聞合肥巳集下級軍官宣誓决不更兆壬子元夕之變矣夫人笑曰如是我心慰語至此素奉燕窩入夫人語止第十九章大總統之疾日革而外間之謠諑日紛前門車站行李車之高如堵牆其初警署格之不聽行巳而縱之於是朝士之奔避析津如流水外人居奇斗室之貸動至數金而木石大興全租界中皆丁丁斧鑿聲也五月初四夜大總統疾卒於西苑舉城皇皇然而合肥聲色不動已豫收羽林之槍械託言放假縱兵出遊則潛收其彈而消防隊者又各有身家不願爲亂一面召親信之第一軍駐南苑部勒其進止之地以資鎭攝於是京軍貼然南皮與東山密議如法以副總統入主大政通電諸帥於是舉義之各節鎭聞耗皆止兵中樞議復憲法召集國會初意以議員前此之放恣無檢宜改選而凉唐二鉅公以爲不可是時甲黨之議員已大集於滬上議聯邦之制度力殺大總統之威權俾帝制永不復生於是唐君聯合南北之意函電繦屬卒如唐君議仍以舊議員歸國會而甲黨之人遂陸續入京黨魁人人圖自立之地遂進為國務員而黨人亦懷連茹之思各謀爲司長科長仕宦之途乃開闢如馬路恣黨人往來然桂粵二軍仍大博於南中粤軍死戰不聽闌入而自謂義師者仍鑒撲不休政府乃極力和解之給與軍費力令休兵而山左之軍仍蜂屯蟻聚刼質焚殺匪所不爲有外人爲之後勍威乃愈肆然恨程新殞百政棼如不能討也但有議予軍費令其勿擾然刼殺富戶其害甚於椎埋也恨程之喪將歸彰河城中列隊送之而南苑中陳設之寶器一空矣時夫人新愈阿良得妻雖未成禮而中心之暢美酣足如證大羅金仙聞恨程大殯出城亦往車站觀之萬頭如蟻洋人憑城拍照狀與德皇奉移時無少差別聞車人言恨程諸公子移內中之寶貨至萬餘篋行李亦云多矣阿良太息而歸見家中燈火輝煌則應元己至問何以遲遲則言病於滬上幾死阿良爲之稱賀是夕夫人命置酒四人同坐而飲素素曰兄此來想有政見能少吐其蘊蓄否應元曰我輩議定非聯邦不可素素曰如德國之聯邦乎吾華安能有此程度應元曰妹不知也吾今以實際語爾甲黨之人無慮十餘萬如何安厝其初求黨人之盛則不得不瑕瑜雜收迨羽翼旣成則宿豪大猾匪不入我黨籍此輩利用之可以揚波而助瀾苟無以喂養其人力又足以反噬當日黨魁席卷巨款豈皆坐擁重貲亦藉以瞻無所事事之黨人使帖耳就其驅遺若使吾黨中僅得一總長一省長尙無安插之方必行聯套交邦之制凡每省行爲使中樞不敢過問一旦督軍省長落吾輩之手一切州縣均予黨人卽平曰供指揮任哮噬亦得噉飯之地此所以必行聯邦制度則吾黨方有吐氣揚眉之日素素曰如此則二十二行省分爲二十二國於每國中又分爲無數小國人心不一號令無如何可敵外人應元曰此時但救黨人之窮寧恤大局之陷素素曰中國平時統一忽言聯邦者寧不駭人聽聞增人攻訐應元笑曰此易辦耳言聯邦則人駭聞若隱加省制於憲法之中則事迹隱伏足以愚弄天下素曰省制加入憲法與聯邦何涉應元笑曰妹乃大愚定省制者奪中樞之權也省制定使中樞不能千預聲言賦稅歸陸軍部養兵至地方雜稅則省議會及省長主之可以爲無限制之加賦可以向外人自由借欵又可以自練兵警素素曰然則仍諸侯之制應元曰必如此則吾黨始有權力進可以戰退可以守加入省制卽爲聯邦阿良大笑曰元哥樞畫如神但問今日督軍元首能否解其兵柄使帖耳伏處散地應元曰臞仙可云書生之見北系軍柄所握在合肥之手吾黨議定舉合肥為副總統則解其政柄及兵柄名尊勳伐之人隱寓擯斥之意先令南中偉人長陸軍則北系無能爲力矣阿良曰國務總理旣罷合肥更當誰屬應元曰以民國元年之舊總理爲之則物望當洽政柄兵權旣歸吾有連帥逐漸更易如此者天下大柄歸甲黨矣素素曰金陵徐州恐未易搖動應元笑曰自有神算此時且不能言阿良與素素相視而笑而夫人則懵然一無所問也第二十章明日甲黨之同輩凡十人吾書稱之曰甲乙丙丁戊己庚辛壬癸此十人一入門卽大呼言三年不到八大胡同而班中人物乃更換無數矣今夕韓家潭葉顰顰家一局爾當一行應元曰夜來與表弟同飲酒逾其量頭岑岑然恐不能出矣戊曰孫水戊日於部中斥去數十人易以我輩而見斥者云將訴之平政院鼠輩敢爾非以手鎗炸彈與之從事彼輩寧能懼耶應元曰此等舉動在吾輩不得勢之所爲今各部咸有吾輩一出此轍恐大事轉爲之壞辛曰何懼之深雲南煙案天下洶洶集矢於章堯正而堯止能以辨才自脫今內務部區區易司員數人而舊官僚反有責言吾已告之丁大全先生就中取事力挽孫水簾勿令辭職且力攻平政院不應受愬訟長日與之撓亂凡政府有所舉措吾黨中人必於議會抗撓之使之不得展布而合肥必不堪吾擾吾則以人受代亦可得志戊曰代者何人且宋繼禮已負氣南下吾黨中實無人可堪此席丁曰無傷但能去合肥則眼中之釘已拔金陵徐州可以計取此時楚越二帥爲我同志外援大有人在不愁無人庚曰合肥爲衆望所歸何以得去丙曰合肥秘書長徐徐州相依如左右手今聞奉先先生將彈以七大罪果徐州去則合肥勢孤必不能更居樞要府果自請辭職者則是吾輩得手之一大關鍵己曰聞崑崙先生言奉先先生之彈劾不行者更提彈總理之案今且看水簾先生能否去位耳水簾先生慷慨慈祥一到部卽揶動公欵二十餘萬周恤黨人之無食者此等仁人用心而樞府不知用之斯大奇也壬曰豈惟水簾先生如桑先生之請欵二百餘萬亦正爲吾黨博濟之需吾笑前淸官吏明明愛錢必以廉自飾吾甚鄙其僞大丈夫需錢自向樞府索之黨燄旣張孰敢抵摭吾短吾所最恨者孔子耳自有孔子吾黨中百事咸不能爲不曰禮義卽曰廉恥然則桑先生之索欵及水簾先生之抗不辭職亦將謂之無恥乎聞吾黨中提議斥駁孔子不許爲國敎是也豈惟國敎不應存孔子卽學校中修身一門亦不宜用孔子之書語至此阿良適行過庭心低頭而趨甲曰此何人乃無禮吾黨議員爲神聖不可侵犯乃不正視何也應元曰此吾表弟王臞仙丁曰旣云表弟尤宜與我爲禮乃傲狷至此當批其頰阿良聞言止步内顧曰諸君醉乎然不醉亦狂孔子川以得罪臞仙頗難加以無禮十人中丁丙最有力疾起撲阿良阿良以兩指點其穴二人均吐沫而柴立八人欲前應元力止之曰諸君不知吾弟有張三丰之祕衛八人當無一勝者卽謂阿良曰弟宜爲我解之阿良微笑曰此小懲耳爾輩將來當受天下大創也言已復以手各按其穴立蘇阿良長笑而入衆相視無聊因各散去第二十一章夫人病後體力漸健急思爲素素成禮因召應元謂之曰若伯父無兒承繼者唯汝汝幸有田產乃以運動議員之故費去其半今吾所剩者小站田五頃南苑田十頃廊房店屋二區悉以予汝妹長矣當嫁吾無當意者唯阿良賢吾已許之矣聰元畏阿良如虎則諾諾稱是夫人曰此月中吾爲二人成禮矣應元曰善出與阿良稱賀是日素素在複室中聞夫人言淚落如綆哀念母孀且身將嫁夫烏能割舍吾母幸阿良孤另或能就贅依母而居也逾十日綺席張矣阿良謂應元曰吾兄嫁妹禮應使交遊知之然甲黨議員皆偉人吾不欲攀不告之可也應元知其不可然膽懾阿良匪不承諾夫人久孀阿良高抗不肯下交而應元又不敢召客故吉席中頗寥寥而阿良轉引以爲適是日行禮黜新而崇舊素素仍冠服阿良常服禮畢同入洞房卽素素臥室阿良平日所未嘗窺足者銀燭高燒斗帳下垂壁上懸趙松雪鳳凰初日圖萬松積翠湖水瑩澈畫樓重疊朱闌宛曲在濃春老緣之間觀之令人神往古琴二張裝以蜀錦案上端硯數方有玉琢東方曼倩一高可八寸儿席皆韻二婢侍素素左右阿良入而拱揖素素亦起令婢進巵酒一婢鈎流蘇之帳茵得爛然照眼阿良曰妹氏臂創平矣素素色微動曰兄何由知之阿良曰同在驚悸忘魂之時胡能不留意至此素素曰然則臞仙窺我矣阿良曰方吾歸寢時心憂如攜姑非吾姑吾母耳天下安有心知其母之危殆而能貼然就食者於是輾轉不能成寐聞院中有聲吾已心疑妹之行禱矣不期啓關出視則妹方袒臂右手執白刃如霜吾心膽皆落義不能冒進而力阻情又不忍坐觀急掩屏而入心中如受小石敲搗通夕未能睡遲明入問姑氏則疾霍然若失妹氏面黃如蠟矣姑述夢兆吾不敢證實其言妹當知吾此時心中之悲喜也素聞言愀然曰此何足言吾母仁慈自得鬼神之佑人子報恩如石之塡海烏敢遂期其滿惟後此時光兄當不遄歸故里遺我老親於此歟阿良曰我江左無家惟姑氏是依後此一切聽妹調遣左右無不如命王臞仙生爲素妹脚底之人當終身供汝奔走無敢有絲毫不愜之意素微笑曰男子之心難測良亦笑曰若爲甲黨之議員或難測若臞仙一遇此天仙之妹氏百練剛方爲繞指柔甯敢萌異志耶素吃吃而笑第二十二章是日應元以素素吉期乃不入衆議院明曰衆大集議省制而乙黨中雅不欲甲黨則四出招攬不同黨之議員怵以後來衣食之計謂吾輩以金錢手槍之力得此議員若三年期滿還鄉賦閑將何以自遣若省制一定則議會之權力中樞不敢過問可以惟我所爲吾黨以舊議員之資格歸作省會之議員或入董事會牽掣省長之臂吮吸平民之膏卽爲吾黨人永遠之基楨且借欵無禁練兵無禁加稅無禁一旦中樞責問可以置之不理卽欲伸討一紙之檄聯合各省黨人仍可借革命爲辭號令天下今若聽彼乙黨穩健之談是自拋其利永永無敝飯地矣是時各省議員有鄉居之訟師有山城之土根以威力屈抑平民令之投票其愚者不知議員爲何物懾於淫威不敢不投其點者爲舉郷送此兇蠧於京師可以不爲一城之害亦樂爲投之此輩醉利如蠅之附羶之抱糞但知有利烏知有國一聞甲黨危悚之言則心中喜悅此時投票已近三分之二却少一票於是再投復短三票甲黨大怒厥聲洶洶乙黨中人出言無効而嗤然一聲墨盒至矣於是案上之墨盒飛舞如流彈其中有所謂馬鞭子支那鬼者尤咆哮勃呼曰非打死留短左不能竟吾儕事時院中之座處本以小鐵條貫之奉先先生力拔之不能出而留短左者適出於是萬拳交下乙黨中同仆者數人議塲乃大亂有劉姓者絕博碩肥腯自講臺中爲人推跌二足上仰以首抵地如歐西之眩人亦異觀也是日乙黨創者數人遂赴檢察廳請起訴廳外車馬如流水均證人也然甲黨岸然不之懼謂吾以手鎗炸彈得議員自應以拳頭脚尖成省制且黨中有智多星爲主持而議院尤爲神聖不可侵犯之禁地卽毆死數人亦斷無取償之理則仍大笑乙黨之無用然而徐州奉天之電已至醜詆議員至於極地甲黨相視無如何也已而二十二行省之電繼至其詞氣如父之詔子而甲黨尤相視無如之何也阿良一一聞之一日午餐時與應元閒話曰吾聞院中彈劾查辦之案積疊如山何以不彈二張且有彈劾總理之案何以久久未發英雄舉事固先審量而不輕於舉動然跨下之辱至矣舊日之手鎗炸彈乃爲四百元洋錢所禁勒耶神聖人之局量能屈能伸眞令人不可測度且省制如何曾有無限期之加稅乎有自行練兵乎有自行借款乎各政團之調停者乃能抑諸大偉人進取之志乎應元漸沮不能答阿良視素素而笑素曰元哥吾家世忠厚卽哥哥亦未嘗有不檢之行爲與過則之舉動所慮者爲彼黨勢力所懾隨人步趨殊不値也吾明知哥哥之得舉憑彼黨之勢力然所費金錢已屬不少但憑金錢亦可得選何必寄人籬下卽彼黨中亦頗有明理達用之人顧所收錄者瑕瑜雜進其始謂黨人多則勢力盛其究轉因黨人之不率反滋黨中之累卽彼黨人之要索巨欵豈盡飽入私囊顧要脅多勢不能不抛其廉恥以自救一骨纔投衆狗皆爭吾知偉人卽得巨款亦不能獨享至外間云得此為第四次革命之資本妹則心笑其愚革命之軍可以數十萬金畢事耶黨人無識又無能力遣散黨徒蒙恥要求此眞到無可奈何地位矣語次應元羞不可仰忽侍者抄得地方檢察廳批示一紙阿良取而讀之曰狀悉本案發生之初有人先訴被毆而被告者復行告訴本廳恐未明眞象一再派檢察官帶同檢吏前往兩造住所檢驗傷痕劉祟佑等四人之傷一驗遂明其始陳策等九人多託故不肯受驗有辭以避風而人終日不在家者有檢察去後而復以電話來請檢驗近於戲弄者至再至三然後得檢驗完畢於是檢察官雙方傳喚詎料該議員等始而一律抗傳並有二三人於傳票上塡註法庭不能干涉及逮捕等語事屬無知本廳亦未以爲奇迨眞正請求逮捕等之文發行後該議員等始陸續到廳就訊本廳猶慮訊問稍涉偏倚曾先派員實地勘驗當日毆打毀損情形又平心研訊兩造傳集證人多名迭次詳鞠卽慮眞象不明非一秉至公何能如是業經於十日前將偵查終結情形分別當堂諭知在案茲該議員等於起訴七曰後乃續行狀訴臚列多人於被告欄內請求再行傳喚起訴等語殊堪詫異須知檢察官起訴必分曲直旣依職權辦理則依法采證各有權衡照章亦無何等之限制詳核該議員所訴各節與原案事實諸多不符未便准如所請除犯罪者之事實業於前日起訴文內詳述外茲尚有各種理由再行分別予以說明一議員陳策雖據供稱被張金鑑籍忠寅毆打然經本廳檢驗並無傷痕查刑律傷害之搆成以被告人有傷爲斷係驗明無傷該議員所稱被人毆打一節實屬毫無根據二議員張我華曾經本廳驗明左手背有指甲抓傷四處右手第四指有指甲傷一處據稱被籍忠寅劉崇佑所毆查當時衝突情形籍忠寅劉崇佑被多人叢毆籍忠寅被陳策毆打又被鄧天乙用脚踢倒在地劉崇佑在演臺前速記席欄内被多人叢毆以兩手遮護頭部見各證人供述中據此情形籍忠寅劉崇佑方自衞不暇斷難再有毆人之事實該議員所稱被籍忠寅劉崇佑抓傷已屬矛盾故伊所舉之證人亦無庸爲之證明三議員葉夏聲曾經驗明左眼皮有最輕微劃傷一處始則狀稱訴被劉崇佑陳光燾所毆繼則供稱陳光燾一人所毆姑勿論前後供詞自相歧異且傷痕在眼皮近下如果爲他人所毆試思毆人者烏有在眼皮上僅用指甲一劃而止之理是該議員之傷非他人所毆顯而易見而檢驗吏亦確能指明其非被毆也四議員陳時銓曾經本廳驗明右手背有指甲劃傷二處無如本人到案後曾經出具切結聲稱不知被何人所毆而加害之人旣不能證明爲誰是無眞正被告人存在而在陳時銓往日亦未指出當塲助勢人之範圍檢察官何從根究據上述理由該議員等或則驗明無傷或有微傷而檢驗吏證明非毆打所致且本案早付公判自應無庸置議至續行補訴案外多人實屬橫生枝節未便照准合行明白批示此批阿良讀竟素素歎曰青天也應元色如死灰素素曰夫人必自侮而後人侮之議院為天下立法森嚴之地議員卽立法之人今乃下同村愚借端抵賴為官中呼之曰該殊不値一錢吾鄭氏淸白之家兄亦當知自愛言次聲色皆厲應元不應下淚曰吾脫黨矣