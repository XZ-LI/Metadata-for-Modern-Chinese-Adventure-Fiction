第一章鐘山之下青溪之濱有別墅焉大可六七畝繚垣四合砌天然之石弗加堊大小相間文理縱橫門臨青溪垂楊四五十株幽暗不見陽光下映溪水水色純綠入門高樹參天老槐近百年虯枝四盤有下垂者行人低首始過方池遍植荷芰板橋臥於青溪之上作數折左右翼以紅闌宛宛入諸柳陰微徑一道直趨深碧月門中高竹搖雲竹盡始見廣廳連五楹作凸形梅花十五六株攢三聚五歷落弗整高亭四敞在梅花中湘簾八面下垂亭下仍有朱闌闌旁雜植海棠丹桂紅蕉之屬仰見高閣半天舞燕翩翻從空而下閣連數楹處處珠簾其下萬花扶繞間以槐柳如展畫圖此合四時言之故言柳言梅又言蓮也閣名綴霞則長洲寓公王公念西所營構也念西祖總憲公仲瑤有聲於嘉慶之朝父紫珊爲山東布政念西以翰林視學蜀中由大考第二人升侍讀學士轉禮部侍郎見朝政日非遂致仕歸長洲苦蘇城湫隘遂遷金陵營別墅於青溪之上居十二年矣有妹嫁上海劉子俊以廣州知府致仕饒於資財王劉均未有胤嗣各誕一女王氏女名文淑字曉青劉女名伯瓚字琴雲各以才貌振一時王劉二翁各寶其女如掌珠也念西有同年生金壇孫士晉以名進士出宰益都宦囊蕭然終於任所然孫爲志金壇故家其高祖宜璜以大賈起家臨終遺言子孫式微後百凡可貨唯故宅當以死守之此再興之基楨也相延三世士晉始仕而又清貧心疑故宅非廣貨之不過得數百金留之詎從此中發跡耶然祖訓安可悖遂留老蒼頭守之士晉喪妻但遺一子孔武子豹文年十八讀書過目不忘能文章顧無意於仕進既遭大喪奴僕盡喪同寅憫孔武貧爭賻以金粗得扶柩歸金壇老蒼頭孫升年七十矣感主翁恩意久留不去見公子遭喪而又清貧則曲意承順以爲家中藏書具在公子果能力學不患不繼父業孔武聞之夷然孫升微慍虎牙餘息錄方以爲公子無志也孔武曰升汝謂生人必以得官爲止境乎主人以名進士出宰益都終日親鹽豉但飲民間杯水身後非同寅致賻者旅襯櫬且不得歸汝謂我讀書可以致貴今架上何書吾不寓目出與諸才士角勝取巍科非難顧仍爲薄宦何濟於民亦何振於孫宗吾今城外尚有先疇一頃耕之可以自活且朝政日紊亂不旋踵吾閉戶讀書終其身無墜家聲足矣進取決非吾志孫升喟然曰不圖公子志向尚如此老奴願以殘年付公子矣第二章一日春曉曉青早起憑闌見花臺牡丹數枰已有三數朵含苞欲放矣因呼曰碧衫碧衫者俊婢名也婢爲吳縣人白皙眉目妓姣好亦頗知書曉青晨夕與共者也曉青曰今晨晴暖趣園丁張花慢幔碧衫聞語欲下而侍郎已徐徐轉出花徑從一老園丁執慢幔隨老人後仰見曉青即曰婢子尚能起早也甫及花臺有老僕持山東來函函高七寸展讀則孫士晉赴訃也媵以同人書言士晉身後遺一子能讀書至博雅而復恬退同人憫其無依已贈賻俾歸金壇公與之同譜在義當助侍郎讀罷浩嘆無已顧其綱紀曰爾告張先生以百金郵致金壇與孫公子且爲我作書招之來遊餘固與孫公交厚請公子勿外視我張先生爲侍郎司家政者也侍郎仍命園丁張幔護花而曉青已聞之了了梳掠既竟下而朝父時母夫人陸氏亦同坐侍郎曰孫子垕以清名重於益都顧乃不祿聞其子博學能文別已十三年不圖紹家學者乃有賢子我已五十以外身後蕭然異日墓祀者何人尚不可知語次唏噓不已夫人慘然曉青此時自憾至於無地朱顏盡失慘白如死人夫人曰青兒見爾我悲梗觸其孝心爲父母憫悼實則有女如此亦足自豪青兒聽之若翁得汝豈唯慰情勝無門楣之望實在汝耳曉青無言涕不可仰侍郎恐久坐以觸嬌兒之悲遂託故而去林紓集午後布政祁公來候言粵西微有亂民出沒有所謂朱九濤者倡上帝會邪教又名曰三點會金田洪秀全及同邑之馮雲山師之即奉秀全爲教主居桂平武宣間地曰鵬化山爲賊窟宅武宣人蕭朝貴秀全之妹婿也與縣人楊秀清友善合桂平韋昌輝貴縣石達開先後入教倡言拜上帝即免橫禍於是入教者麇至納香資五兩會中無師弟之稱男無長幼一之曰兄弟女無母子一之曰姊妹教中尊一天父名耶火華以耶蘇爲長子洪秀全自稱爲次子僞造真言寶誥傳布桂林所憂非細也侍郎曰此蜀之米賊宋之王則耳不誅爲害滋大今朝廷之意云何祁公曰此僕家書中所云朝廷尚未之知方今大吏務姑息充其所能均楊嗣昌熊文燦一流人物鄙人已微語之上峯李公矣侍郎嘆曰下走之去官亦正以朝士無一可語以正事者斂急而民貧且水旱連年倉儲告匱文恬武嬉一若無外患之足憂公試聽之此賊不舉則已一涉湘水直犯武昌不惟東南糜爛即西北亦岌岌祁公亦太息不止然是時天下方熙熙無一人能知禍變之在眉睫間也第三章夏中青溪別墅池蓮盡開絳縞駁色曉青命下鑰衣藕合對襟之衣不裙而褲刺小艘於萬蓮之中雲鬢花顏望之如仙碧衫則短衣蕩槳漸入蓮花深處金魚驚人就葉底奔竄二人容與水上忽聞扣扉之聲報言金壇孫公子至曉青大驚令碧衫銳進其舟抵岸顧已無及而客已入則深隱蓮花之中自荷葉隙處外窺孫公子已過橋風貌秀逸舉趾端凝似績學者雖持服衣葛衣都無寒素之容碧衫微語曰佳公子也曉青怒之以目公子既過入客堂中樹隱簾深曉青遂挾碧衫取微徑登閣而去豹文入門見壁上懸郭河陽山水巨軸其旁細書有浙西戴醇士跋語左壁則米襄陽草書橫幅董香光作細草小跋十餘行其後有祝枝山狂草廿餘字米書風神奕奕萬非贗筆案上列彝簋三數事碧色斑駁虎牙餘息錄豹文歸座可半炊許侍者掀簾侍郎已入年須五十以外須有數莖白者豹文下拜曰先君見背蒙大人垂念故交賻以重金又蒙移書見召武銜佩風義不敢不至瞻仰道素先子幸遺薄田武本擬躬耕並讀書其中守父母先塋終身足矣想大人寵召決非爲武謀趣功名之路侍郎笑曰豹文年少乃有伯鸞之志然時非東漢之比以老夫決之豹文尚當努力科名用繼亡友遺業豹文曰武志在耕讀冀以文章自見若仕宦一途顧已冷如冰雪侍郎曰今日非論此事老夫寓此清寂寡歡已令家人除舍館豹文即晨夕與老夫檢書論文亦無礙於豹文之清節豹文起謝侍郎遂令卸裝於二十六宜梅花之軒屋五楹中三楹積書滿之碧窗紗櫥梅樹青青結綠蔽於簾外景物幽靜開軒已見鐘山每日恆與侍郎同飯侍郎日進酒數蕉葉豹文以服中戒飲侍郎即亦弗強一日飯罷侍郎曰聞豹文多讀書於經義有無留意豹文曰武不喜考訂然不知古書源流亦文人之缺憾侍郎曰豹文所喜何經豹文曰先子在日恆以詩見課故略熟耳侍郎曰老夫讀詩卻喜詩序小序固子夏所作而程子言詩大序其文如系詞其義非子夏所能言而方氏鵬則謂詩大序皆格言非聖人之徒不能作實則此兩序果出於闕裏師生之手耶豹文曰謂詩序爲子夏作者毛公鄭玄蕭統也而韓愈氏則謂子夏有不序詩之道三疑爲漢儒附託考範蔚宗之傳衛宏曰九江謝曼卿善毛詩宏從受學作毛序似小序者古序也大序者宏語也而鄭漁仲之辯妄則並詆詩序皆是村野妄人語其辭不無過激鄙意明人擬古如天祿閣外史文字逼肖漢人況漢人去古未遠秦火以後古書之散落人間者尚不少漢人窮經往往吐屬貌似聖人正自難說李氏樗則謂江有汜之爲美媵那之爲祀成湯武之爲祀高宗方其作時無義以示後世則雖孔子亦不可得而知況在子夏則並斥小序爲僞矣子夏在聖門列文學之科所云無義以示後世者古書不存也或子夏時固有書在子夏引之亦何從別其無唯大序後出如古文尚書而衛宏又有作序之言或宏序不傳而但存大序或未見宏序即以大序爲宏作亦未可定總之今古文尚書林紓集盲辨至今則大小兩序宜其不能臆斷也侍郎大悅曰此論殊不偏激惟老夫尚有疑者詩有草木鳥獸蟲魚疏漁仲最博雅竟以爲陸平原作崇文總目則以吳太子中庶子陸璣撰璣字果與機通耶豹文曰按陳氏振孫言陸氏斷非平原其書引郭璞注爾雅嘗當在郭氏之後亦未必即爲吳人或雲即陸德明小子亦未敢臆斷侍郎心念此子裁十八耳吾所舉證者雖屬至淺至近之語苟非平日用功烏能言之灑灑特未知其文字何如耳因曰豹文曾留意於古文否豹文色赬謝曰此道深如萬仞之淵小子學力淺薄胡敢從事侍郎曰姑言之奚不可者豹文曰自桐城一倡海內望風景附者已數十年然文體均明淨具有間架必吞言咽理如韓愈氏離合變化如司馬氏則窮老盡氣亦萬不能至陽湖多由考據轉而爲古文無真氣以駕馭之文格更次於桐城小子固非能文然就所見而言爲古文當力趨於古若流連今學而不知反小子殊未見其能古也侍郎笑曰若明之王李亦庶幾於古矣豹文曰贗文焉能爲古鳳洲初輕震川晚年乃至五體投地文字固有歸宿之地不能貌襲即以爲能事也侍郎曰佳哉孫生之論文也第四章陸夫人年四十許而風貌猶佳麗日臨窗作歐陽率更書忽背後有人呼曰猶乃不知吾家客爲佳人乎夫人愕顧則念西也即曰念西何言念西笑曰吾言孫氏子耳子垕學術本出吾上乃不圖其子年少居然跨竈夫人嘆曰此子乃不產於吾家念西曰雖非吾子吾可得而半之夫人曰君爲青兒謀乎念西曰然吾觀此子心薄富貴而志千秋青兒若不圖冠誥者其人足爲佳婿顧女兒情性吾又何知夫人曰汝謂青兒囿於俗見乎彼每見是間官吏至門者恆斥爲濁物孟光志行兒固可跂而及君幸勿輕視之念西曰青兒十九長於豹文一歲吾家人寥寥而豹文非外人吾意欲令此二人相見青兒明虎牙餘息錄達豹文謹愿彼此各有禮防夫人以爲如何夫人曰念西既留豹文則彼此終有相見之日必強青兒轉生此婢子疑惑不如待之念西無言不期步至梅花書屋豹文方讀梅聖俞宛陵集聲振戶外念西入笑曰宛陵如何豹文曰有孟郊之幽峭而能出以自然五言古有唐人所不逮者足見其思致之高唯碧雲瑕一書何以詆毀正人不遺餘力念西曰或僞造耳李文饒曾以僞書陷奇章以理度之宛陵與六一遊則萬萬不詆謀文正也於是坐論宋論者久之豹文所言一一中竅唯不喜楊誠齋而念西頗以爲知言豹文言初至金陵名勝均未遊涉明日將至雨花臺以觀龍虎江山之勝並問小倉山如何念西曰隨園老人當時蒔竹爲垣身後樓榭多半圮毀其曾孫尚爲二尹然已不居是間當日因陋就簡主人凋謝以後定睹殘狀萬難寓目大抵名區多出妝點人存則寵以詩文廢則付之嘆息其憑弔舊墟者特好事者之所爲較盛時文酒之歡已遠甚矣第五章明日豹文賃驢出城一路高蟬如沸日光烜赫望鐵甕諸山夏雲湧出勢如釀雨遂邐迤過一道觀之前有童子啓關出院中綠陰四合景頗幽蒨豹文渴甚思入乞茶童子曰鍊師適言將有客至客得毋孫姓居金壇者耶豹文大驚曰鍊師何氏行高乃能前知童子曰師複姓歐陽俗家廬陵字曰紫虛客請入面師當禮接豹文如言振襟徐步見觀中正殿祠呂仙及白玉蟾廊下梧桐數株中有老檜幹霄而上濃陰滿院隔斷陽光轉入後院密竹兩行中現鶴軒三楹竹簾下垂童子掀簾出言鍊師肅客豹文入時紫虛已起蒲團之上髯長七八寸髻而不冠着灰色葛衣長袖披拂年鬢似六十以外然膚肉細潤如嬰兒即曰居士新喪遠道至此可謂因得其親豹文長揖曰師道力宏邃能燭未來當林紓集是上真遊戲人間不然何由預知弟子姓名紫虛笑曰此戲課六壬耳殊無玄妙居士且坐語道人與居士蓋有前緣更一月者道人赴華山矣所以戀戀於此正坐待居士豹文驚曰詎弟子將有奇禍大師留以救我耶紫虛曰得禍豈惟居士此十年中大江南北將現一片血光然天數所在居士幸不與其籍道人有藥屑二小裹丹藥二枚裹上作丹書者授之夫人臨難以藥傅玉顏之上立幻奇醜事平後以丹和酒吞之立還舊容丹裹上丹書亦如藥屑其一雄黃書則居士自傅之亦將幻爲俗劣之容事平後吞丹藥如夫人舊容立復此二丹當以死守勿致遺落豹文曰弟子持服未聘焉有妻房紫虛笑曰不遠矣難作時如道人言必獲奇驗又出符二紙言曰此二符君夫婦各佩其一凡有通書以符三拂字上字立隱不見得書者以符拂之字復矣若二人必委頓此城中二年方獲團圓之樂屆時道人仍至將護祕之勿泄一泄兩俱不利豹文此時如墮三裏霧中不辨南北矣受藥再拜而出歸時已薄暮月光射出林際見苔徑有白衣二女郎皆豔絕憶是王公內眷竟趑趄不前忽聞後隨者嗤然一笑言曰來者孫公子乎豹文即鞠躬答曰然笑者曰此爲吾家女公子幸通家不妨相見前行者似慍顧已通詞即亦凝足豹文前揖曰弟叨大人獎引令廁府下在服未敢晉謁願姊氏萬福曉青遙遙斂衽曰家君羨世兄淹博恆以爲言顧妹氏不學無恃不敢請業倉卒爲婢子通名幸世兄勿引爲不恭言已飄然而人豹文自念道人所言其應將在是人乎且吾在服中何以具禮然道人頗妖妄或不足信也惟此藥屑及二丹姑藏之亦不爲校第六章殘暑已盡時交八月金陵城中盛傳金田一軍已竊發賀縣遊民林鳳祥廣東海盜羅大綱率衆入股有衡山人洪大全幼時能背誦十三虎牙餘息錄經聞洪氏揭竿仗劍往從大勢已成朝議以兵翦撲起前督李星沅以兵趣廣西並以向榮爲廣西提督合兵會剿豹文愁然而憂即入面侍郎曰大人曾聞警乎念西曰聞之豹文曰如何念西曰所憂非細計白蓮教倡亂以來更經陝西之亂隨時夷滅中原無復寇警乾嘉兩朝用兵亦在邊遠內輕外重恐此軍一起各行省倉卒無備必望風解體江南財賦之區敵必垂涎將來蘇揚被兵必酷金陵雖有龍虎江山之勝然守者非人正自難說老夫夜夢非祥似有殉難之兆惟吾女頗有福命必能得人偕老顧吾心已有所屬矣豹文忽憶道人之言又驗侍郎言中之意舍己無第二人則亦驚異不已不期失聲曰神哉念西愕然曰豹文何言豹文不得已遂以雨花臺下歐陽紫虛之言述諸念西遂匿丹藥事不之告念西曰山海之內固有異人然時局如此敵勢如此雖無先知亦能卜之即曰世兄曾見內人及小女否豹文不敢述昨夕事但曰匆匆未敢通謁念西曰飯後可以相見時夫人同曉青立於閣下西頭精舍中四壁琳琅皆名人書畫中有巨瓶裝菊花二十餘朵幽馨撲人夫人立於左次曉青常服依母而立豹文入拜夫人答拜拜已與曉青揖夫人曰公子遠來老身愧未盡禮以侍郎與益都通譜用敢饗公子以草具日來居此能安帖否趨走者皆傖人百事恐多疏失幸公子曲恕簡略豹文鞠躬曰抓孤兒蒙大人惠賻並招致府下曲加誘掖不惟孤兒淪感入諸肌骨即先君九原亦荷戴無已念西即曰大難在邇彼此家人耳豹文不能爲此謙使我夫妻增愧青兒來與世兄相見曉青即曰家君恆語阿娘謂世兄精博恨妹氏無學不敢承教念西曰豹文十八青兒十九弟之可也曉青兩頰全赬久乃言曰兒烏敢僭越豹文即進曰大人所命姊氏勿更謙辭因復長揖曉青雖羞然風範出之大家亦不瑟縮即曰家君與益都公通譜姊癡長一年屈老弟矣念西微笑曰青兒終解事豹文語盡求退夫人及曉青鹹送之門次夫人曰公子無聊時不妨進與老身閒話越數日得邸鈔朝廷起侯官林公則徐爲欽差大臣督師合鄭巡撫向提督及雲南提督張必祿會剿尋鄭巡撫以老病廢林大臣薨於途次遂林紓集以李星沅代之敵氛既緊侍郎同赴布政署問狀豹文無聊時時進謁夫人有時曉青亦同座論填詞白石碧山兩家皆誦琅琅聲悠揚如絲竹豹文聽之忘倦豹文乞書曉青不可然有時就夫人案上臨率更秀挺可愛瞥爲豹文所見即掩藏如不及豹文亦不敢強但聞皓腕中二釧相觸作聲神魂爲之蕩越而夫人之視豹文亦日親如己子每得珍饌名果必留以餉豹文已而節逾冬至梅花蓓蕾滿林侍郎忽命酒於廿六宜梅花書屋謂豹文曰爾持服不近杯斝老夫姑以酒相陪時天欲釀雪陰雲四合而衆梅中有一株森老乾一枝直趣簾外其上綴蕊數十有含苞欲吐者侍郎坐久無言嘆曰疏影暗香此間固有人間清福正恐不多時節立爲瓦礫之場今日韶光令人增無窮之戀豹文曰然則外耗非佳矣侍郎曰我軍敗矣第七章鹹豐元年辛亥正月洪秀全以兵蹂躪桂平貴縣武宣平南諸邑直抵象州警報既急南中大震時爲上元夫人置酒綴霞閣請豹文與家宴閣之上下均張燈曉青靚妝如展美人圖畫近既弟畜豹文談吐亦稍稍簡老時侍郎赴布政之約未歸舉家延佇曉青忽出仇實甫所作王建宮詞圖但圖末未署名人物精細繪宮中樹木花石闌楯亭臺窮極奢麗中有一美人眉目卻含睡容兩宮人掖近御階作欲傾跌狀風神絕世豹文睇視不已曉青曰弟知此狀曾爲王建詞中所詠及否豹文苦憶久之曉青曰吾已歷考之矣此即第二十七首中紅燈睡裏喚春雲雲上三更直宿分金砌雨中行步滑兩人抬起隱花裙者豹文大笑曰惜未作抬裙狀曉青兩頰皆赬不能答久乃曰描之恐不韻耳數尺以外有一廣殿殿次綠窗一帶楊柳垂絲明月當空闃然無人豹文曰此弟知之必房房下着珠簾睡月過金階白露多者曉青微笑點首虎牙餘息錄更下畫躑躅一窠有宮人長跽御牀之下豹文曰此頗易辨即謝恩未了奏花開者以此觀訖曉青曰卷末題者有姜西溟劉公馘吳山尊張船山諸人爲時非一阿弟不能不留珠玉於其間語次碧衫入言主人歸矣念西已微醉入室見燈即曰光景尚佳顧諸人胡尚未食夫人曰舉家靜候君歸念西曰晚矣趣進食豹文進曰外間消息如何念西曰聞朝命已別有所遣以兇烽熾燕之時行循資拜將之例命將非人實以民命系屬其手聞大將名者已抑抑不樂胡能求勝吳子勵士篇曰發號布令而人樂聞興師動衆而人樂戰交綏接刃而人樂死此三者人主之所恃也朝廷仍循資望以拜大將焉能鎮攝軍旅此軍必債今敵鋒南趣之期尚遠吾輩且樂春光豹文仍不飲既罷歸寢而梅花屋裡尚燃紅燈數盞豹文擁被頗思女之態度妍媚極矣以念公夫婦之意卜之夫人之待己尤親婚姻似復可望惟身在服中決無蔑禮喪心之理且靜俟之果道人之言競驗則尚有六七年之蒙難此仙樣麗人能毋憔悴一時心緒起落至露下四刻始寢醒時紅日滿窗矣尚惺忪間忽聞窗外有女子聲言曰今日嫩寒真所謂過收燈有些寒在也聽之則曉青與碧衫作語豹文急起着衣側聽似主婢已歸微聞碧衫言曰孫公子至此時尚滯牀褥耶聞曉青微斥之曰婢子多口是日豹文晏起微病不就晨餐擁被而寢交午寒熱大作念西累至問視即以人延何醫師診何言積食凝滯益以風露之外感病勢將成溼瘟非一劑所愈遂爲署方而去夫人大驚日數至梅花屋中問狀有時曉青亦潛至窗下聽夫人與豹文作何語如是纏綿直至三月之末念西焦悚自念才得佳婿尚未下媒介而病勢綿綴脫不救者將如何然已三易醫矣最後得蘇醫者診脈至久列方而去方凡三服病減其七八能起坐進粥矣念西夫婦大悅碧衫奔告曉青言孫公子勿藥矣爲狀唐突可笑曉青矯爲鎮定言曰人非危病得善藥自愈此非意外事汝何匆遽如是更半月豹文能步矣時爲四月之中旬窗外梅樹已漸結子青實纍纍庭中綠陰已成豹文髮長盈寸遂以剃髮匠至容光復煥發如平時即易衣朝夫人夫人林紓集曰老身爲爾愁煩三閱月矣以爾青年何以久病豹文曰是非猝致想先君見背後悲哀無主又沿道歷風霜而歸蘊疾於中體健不即發今偶罹風寒疾遂大動故綿久至此今日大人又外出顧姊氏已久不見願就問訊夫人即傳語呼曉青顧曉青聞豹文朝母已匿於簾後聞呼轉躡蹤登閣僞爲聞召而始下者一見豹文豹文起揖曉青曰天相老弟得佔勿藥惟談藝中輟良足惱人夫人曰餘心方憂豹文之疾兒乃心心及於文字不審世故良足笑人曉青曰兒唯知豹弟之必無恙故不屬心今竟無恙則病中日月似可付之健忘豹文微笑已而傳語主人婦歸豹文起揖致謝醫藥之惠謂孤兒羈旅兩大人恩逾骨肉雖非託體於大人然父母雖存恐亦不能過也念西大悅言曰豹文雖非吾子然與尊甫誼同兄弟豹文即爲吾侄義亦宜撫鞠況語至此遂亂以他語曰近日寇氛大熾朝廷已拜賽尚阿爲大將賜遏必隆刀以寵其行隨員多大臣就部撥銀一百萬兩又由內務府廣儲司撥銀一百萬兩用資軍餉豹文曰賽公如何念西曰紈袴耳近者李星沅薨於軍次詎天意不欲平亂耶何軍帥物故之多今豹文起病且就將息夫人宜時語庖次不時供食勿令新愈之人苦餒青兒亦代若母憶之曉青低首不遽答豹文淚落如綆幾失聲而嗚咽念西笑曰吾知爾思親耳老夫五十無兒澹然已老眼前於通譜中得此佳士出妻面女已撤主客藩籬豹文非愚寧不能鑑吾心語至此曉青已翩然登樓而去此時四人心鹹了了如明鏡豹文不期對二老屈膝矣第八章是年賽大臣抵廣西連戰皆捷閏八月洪秀全陷永安州建號爲太平天國遍封諸將至鹹豐二年壬子二月洪軍潰圍東竄清軍收永原剪報無第八章或是當時報紙誤排整理者依次順改虎牙餘息錄安州陣擒天德王洪大全檻送京師大全至衡州欲登陸清軍知將爲劫取則以舟載赴長沙大全爲絕命詞頗有辭況遂戮於京師時烏蘭泰中炮死洪軍亦陷廣西省八月犯湖南向提督率所部張國梁等踵洪軍至於湘水之西壁於嶽麓山國梁初名嘉祥廣東嘉應州人以所部投誠向提督恃之如左右手神勇冠一軍屢勝敵而敵勢愈張時秀全取玉造璽稱天賜衆呼萬歲附者益衆遂連陷嶽州及漢陽府十二月武昌城破巡撫常大淳等死之鹹豐三年正月賽尚阿逮問以徐廣縉爲欽差大臣已亦逮問遂以向榮代之武昌據長江上遊上通巴蜀下臨吳會一江之隔即窺中原襟山帶江江南之要區也清廷既命向榮復起琦善選直隸黑龍江精騎由河南進剿防其北竄洪軍既據武昌向榮窮日夜之力搗之洪軍不能久踞知河南已駐重兵遂悉師下竄俘男婦五十萬人船萬餘艘資糧軍火財帛及婦稚鹹置舟中蔽大江而下所過黃州蘄水諸處均殘掠直抵廣濟之武穴於是金陵戒嚴矣時豹文居王家近二年有餘王公夫人直視之以己子形跡都忘青亦晨夕相見然皆嚴立禮防言笑無苟豹文之處金陵其二親在日乃若重得怙恃時爲癸丑正月甫過燈節而城中已大亂言武昌淪陷於敵敵船蔽江而下得武穴陷安慶矣轉瞬已至金陵制軍陸公建瀛以官軍三萬堵於老鼠峽敵已驟至陸制軍退保省城一時全城皆震念西轉鎮定過於平日十七日置酒延豹文入並延張先生同坐念西舉觴曰孫郎豹文大駭以爲忽改稱謂愕然不敢置對念西復面張先生曰先生屈居寒第久矣老夫望六之年但有一女不惟才貌均佳而孝行亦足使親心欣悅今重兵臨城而建帥書生不曉兵事文恬武嬉至於今日此城決無存理老夫受宣宗成皇帝特達之知雖在林下宜以身殉顧此愛女深不忍與老夫同燼老夫家無三尺之男獨孫郎者老夫慰心已久今日特設此酒請張先生爲我媒介謹以息女奉孫郎箕帚一言締定張先生爲婚證請孫郎勿辭豹文避席言曰孔武早失怙恃自分流爲餓殍乃蒙大人云天高義恩及孤林紓集寒嚴城垂陷是否身膏齊斧苟膺重託果不能庇護女公子者寧非更重寒人之責念西笑曰孫郎百事自有天命老夫當先行山妻亦必從戎殉遺此弱息累君至於不測之事老夫已不之見矣張先生曰吉人天相孫郎及女公子必能諧老今日良辰孫郎趣拜嶽氏豹文不得已四拜稱嶽念西立而受之且曰孫郎父服尚存今日不便成禮後此與青兒仍以兄弟相處郎守禮防吾心釋然無所繫戀豹文請入拜嶽母念西曰善遂引至閣下曉青適不在遂匆匆展拜復出即席此時侍郎豪飲氣態昂藏頓易恆狀酒終而祁布政書至言新調之廣艇及兩江原設舢舨各船進防蕪湖之下遊東西梁山師船聞警不戰而退事不可爲大股之洪軍旦夕至矣且奈何念西捻須微笑曰死耳祁公何懾之深耶第九章正月念五日夜中洪秀全督大股由太平府四合山順流而下二十六日遲明福山鎮總兵陳勝元從岸上擊沉其前鋒二艘然前發者多難民即回橈反駛清軍沿岸追至蕪湖又擊沉二十餘艘洪秀全大怒合水陸並進陳總兵中炮死洪軍遂長驅至金陵城下築二十四壘以大艑載兵自大勝關接於七裏洲旌旗相望晝夜環攻城中以承平久士不習戰倉卒一無所備然百姓畏死爭出助清兵協守城南聚寶門米商結團防以臨敵洪軍幾敗城上發炮誤中團勇衆大譁潰布政使祁公宿藻誓死嬰城城外火光燭天城中甲馬馳驟常徹夜不止鐘山之巔亦立鋒堠曉青日夕哭目盡腫侍郎從容逾於平日日把酒杯不問城外事豹文外侍其嶽內慰夫人夫人曰孫郎事急矣吾夫婦以死報國死不足惜青兒何罪一落賊手彼貞烈之性決不能堪花殘玉碎在老身意中不圖提攜保抱至今十九年乃不能親見其合巹老身死焉瞑虎牙餘息錄目豹文曰武初到金陵時遊雨花臺有羽士餉武藥屑二丹藥二言傅屑於面玉容當立變奇醜並言武夫婦有五六年之難脫難後吞丹立復其容言固無稽然道士言亂則既亂矣並言武夫婦出城道人且至將護其言不無可信言既出藥於胸前展視丹作金色嗅之有異香上書道人授丹年月夫人聞言略慰曰果爾則青兒尚可生而郎亦無恙矣此時侍郎入夫人告以豹文所言侍郎曰茲事等於小說然爾我夫婦無聊之極思不能不以孫郎之言爲信郎慎保此丹屆時行之恐我老夫婦不之見矣言次唏噓夫人已泣不可仰豹文婉轉勸釋稍止而曉青盈盈下閣淚睫慘黛真所謂梨花帶雨矣豹文心痛如刑遂不道圍城但言官軍獲勝向大臣援師已至城外用此以塞曉青之悲然炮聲隆隆晝夜未已居人一夕數驚綴霞閣遠望城外火光達十餘裏知敵來甚衆感念父母臨老殉節不可爲人此時亦但誓以身殉顧老母隱約中似言已配孫郎此時視豹文不能不親然又不能不防之以禮引目注視覺欲言未言間而情波萬疊鹹從淚光映射而出直與豹文雙瞳相觸豹文亦覺一縷情絲從眼眶中收入腦際歷歷自心而下達於四肢竟癱弱弗能自舉不期坐於溫榻之上瞠目無言久之曉青忽曰弟所聞如何此危能自完以待援師否豹文結舌期期而答不審所作何語曉青曰然則敗矣老父奈何老母奈何竟失聲而哭豹文欲止不能欲避不敢竟縱聲與之同哭夫人以手拊心嗚咽不復成聲侍郎忍悲笑曰青兒弱質孫郎書生以爾二人相格言之必非橫死老夫全受全歸生命自存史冊楚囚之哭老夫萬不甘爲孫郎且與我同出款步林塘用解幽鬱第十章時爲仲春花已半開別墅中燦如錦綺獨愁人三數坐嘆其間春光爲之立減一日侍郎方午飲侍者匆匆入言祁大人已嘔血逝矣林紓集侍郎擲杯掩泣立曰此公一去事不可爲矣時城外炮聲益烈飛彈雖嗤然從屋上過侍郎知城破即在此數日之間時已三月初九城中譁言儀鳳門地雷且發是夜舉家默默環坐曉青似已知與父母別無多時則時時依母肘腋之間哭泣將成淚人侍郎尚健飯如常豹文一日一食心緒忙迫亦不覺飢唯防曉青暴病竊竊問諸碧衫碧衫亦愀然無復當時風致知其主人已屬孫郎即自承必能將護但問城破後尚得生否豹文再三慰之明日爲初十日午正忽大震一聲屋瓦皆動衆知地雷發矣城上萬口譁噪槍聲沸天乃不見外兵入城已聞敵自缺口登城爲內兵狙擊立退城修已完備不患隳突矣十二日敵忽自西首三山門越城爭入而陸制軍及提督福珠隆阿均死於城垛間洪軍四擁進城時已薄暮王氏別墅嚴扃敵騎已爭馳赴總督署據藩庫入城時頗殺人移時即止遣騎四出令居民進米谷次則銀錢珍物名曰進貢給與貢單貼之門首則免搜索張先生倉卒入言侍郎不答夫人曰先生以千金與之張如言果得貢單晚中無一人至者是夜家人環坐至三鼓侍郎作欲寢狀斥去家人夜中炮聲盡息但聞門外馬蹄聲時止時來遲明碧衫起屋中乃不見主人主婦案上有書題曰豹文曉青夫婦開拆則大驚而號曉青幾不及衣外衣而下見書知已無幸而封皮又有此稱倉卒中急匿封皮草草着衣着碧衫呼豹文入頓足言曰雙親果殉節矣豹文亦應聲哭曰何由見知女出書曰遺言在此豹文捧書幾不能識以目睫爲淚所含字字生纈肺葉復大震則以手拊胸力遏之始能一一讀其書曰字諭青兒及豹文賢婿知之予大父總憲公資忠履義以風節重於先朝吾父布政公復以忠廉見稱父老予亦位躋卿貳自審無狀不能報國躬效尺寸退休林下愧深沒齒亦謂朝廷襄贊有人無復用此駑朽不圖望六之年乃構陽九今金陵已破洪軍入城覆巢之下安有完卵不死辱國良非吾志予於前月已用張先生子莊爲媒將爾與孫孔武結婚以孔武父服未除故未成禮然爾已終虎牙餘息錄身爲孫家婦矣聞敵有所謂女館者擄得婦女歸之館中以人嚴守若婿有涅面之藥可以擄其容光以予意卜之爾夫婦必有團圓之一日吾與若母已同投眢井之中可招家衆以土填吾死處留石井欄用爲標幟異日事平可以就中得吾殘骨當日椒山臨命諄諄念及尾箕字吾今念汝等於尾箕孫郎樸厚汝在難中勿避嫌疑事事與郎策之能圖自脫尤慰父母之心書不盡意相見來生孫郎珍重保衛吾母毋辱國罪人手書豹文且哭且讀而女亦並肩立忽爾欹斜立僕豹文以手抱之暈矣豹文納書懷中立呼碧衫扶掖置之溫榻以湯液灌之可一時許忽大嘔出堅痰遂縱聲大哭第十一章曉青既蘇碧衫適出豹文進曰曉青姊氏父命所在吾不敢不以骨肉自任後此通辭仍爲兄弟幸勿避我須知安常處順固有禮防既在難中禮防一節當略外而防內姊守貞操弟遵庭訓萬不至生人疑議今日之事治槥不及槥存亦患爲亂軍焚毀不如遵我兩大人之命以土填井想老人忠骨堅同金石必無意外之虞曉青姊氏以爲何如者曉青曰弟言如何者吾匪不如命今當先拜吾父母歸真之處盡我二人子職豹文曰善遂同至閣後大桂樹下智井之前曉青已哭不成聲豹文感念知己亦痛不能忍即集家衆刨花臺之土運之以畚續續下填不一時井平二人伏於欄次哭不可仰豹文知曉青累日未食恐哀深病作圍中初無醫藥則極力勸止之曉青怯弱不能起豹文徐徐扶掖家衆已退則斜倚豹文之肩同出坐定碧衫進粥曉青曰此爲進食時乎豹文曰不食病作且奈何曉青姊姊果爲豹文計者必進少食再謀涅面曉青回眸視豹林紓集文久之言曰豹文奈何強我豹文曰必如是始足以慰豹文曉青顰曉青顰眉似笑似哭遂勉進一匙許立止豹文曰今日生死關頭彼中雖有貢單行且再索索止不止必勒赴女館姊氏容華曉青怒曰容華如何豹文曰弟言過質若以豹爲喻則當霧隱弟當日過雨花臺遇歐陽紫虛預言金陵必有大亂又復預知爾我必諧婚配贈我涅面之藥一涅即成奇醜女躊躇曰終身奇醜亦復何樂豹文笑曰尚有後言紫虛言無論數年之久一吞金丹朱顏立復紫虛惡弟白皙亦宜加涅幻爲塵容俗狀俾人弗疑曉青曰遺訓言涅面之藥吾所不解今得弟言方知有此一重公案試示吾藥豹文從胸前小囊中出藥裹二一金丹一藥屑更有靈符曉青曰此符安用豹文曰道人言彼此通書以符拂之字跡立隱得書後如法拂之字畫復明二者均未一試曉青曰今且於未涅之前先以符試豹文試作書與我豹文如言草草作數語以符拂之字果立隱因投符與曉青曉青得符拂紙上字畫瞭然曉青本同淚人競爾微笑此殆濃雲慘霧中見初月也豹文遂剖藥授女女懷藥登閣豹文出面張子莊議善後事並示以涅面之事俾之勿怪子莊大驚以爲神因議以金遣發家衆留其老成一二應門子莊如言家衆皆泣拜而去歸內時碧衫來言女公子候於閣上此豹文第一次登妝閣者閣曲折五楹陳設華好匆匆中初不睇視女所居在左次有芙蓉夾幕下垂者幕揭以銀鉤已見曉青坐於螺鈿之榻當前橫一長案上有端硯數方錦裝書籍數冊曉青起立延坐髻上盡去珠翠已易素衣臨窗有妝鏡一置藥其旁言曰豹文藥傅容失吾心至懊喪去年曾對鏡自寫一真長不盈尺未及裝他池爾爲我藏之脫中道強死留此遺掛即爲豹文後來紀念語時淚如泉湧豹文聞之癡迷不能答鞠躬捧受試展之女似在梅花之下披粉霞狐腋之帔拈梅花一枝脣櫻欲展綠鬢黛眉風神曠世即曰當拼萬死爲姊氏藏之事急矣請傅靈藥曉青對鏡夷猶忽曰何惜爲豹文蒙此數年之醜即傾花露調藥一傅玉顏豹文大驚欲絕玉肌立化淡黃額上皺紋重疊左輔墳起檀口微斜朱脣欲焦恍然判爲兩人且懸隔霄壤曉青大哭豹虎牙餘息錄文曰此幻相耳惟金丹萬須寶藏曉青悟哭亦漸止則包裹金丹盛以錦囊懸之胸際豹文曰願乞姊氏鏡中餘明我亦幻形於此亦出藥傅之眼掀眉揭顏色焦槁如病夫矣豹文則笑而不哭嘆息紫虛之善己也匆匆攜圖懷丹而下第十二章十七日遲明大門外軍隊如林衆言打先鋒至打先鋒者洪軍中搜索富家財物者也門開擁衆立入人人首纏紅巾雙拖至臀大呼獻寶張先生膽力尚壯出言已有貢單酋長李姓大笑曰貢單寧足恃天王聖旨盡括城中寶物應充壯士餉儲汝趣引入罄其寶藏來獻張先生曰主人已死聽將軍入檢乞逭餘生酋長笑曰得寶可以續命時豹文曉青同碧衫伏匿小屋中衆入門登閣見諸物璀璨琳琅匪物不取見書籍則裂而碎之書畫皆取而踐踏污穢之傾箱倒篋呼聲雷動經三時許別墅萬物皆空行至小屋見醜男與醜女蜷伏衆集觀大笑而去而碧衫伏牀下幸不之見張先生所着衣裘盡爲剝取老僕亦已奔竄別墅中但餘四人衆去後復扃其戶滿目蒼涼廿六宜梅花室中書籍多半推入池中郭河陽畫裂而爲二仇十洲言詞手卷亦已紛裂有用以拭穢投溷中者古鼎或碎或折其股拋擲花徑之下唯儲米之室尚完好未有取者鹽豉煤斤均無恙箱篋掀翻已無一物足檢自閣下達於閣上女舄靴襪三五零星尚遣刀一二其上猶帶血腥此時曉青亦不涕泣固知城破有此慘狀豹文但室得玉人尤視此爲身外之物時尚春寒夫婦皆御粗布木棉之衣曉青曰今夕安宿豹文曰梅花書屋有衾褥乃未經挈取迨惡其布素曉姊可與碧衫同宿弟見張先生向來騎乞留衾褥禦寒衆亦舍之弟與張先生同榻亦佳幸煤米鹽豉尚存當不至於餒死令屈碧衫爲我治碧衫慨諾即赴廚次然室暗無燈檢老僕臥處有鴉片燈一貯油一巨罌即然煙燈自照光焰幽縮一林紓集同磷火是夜別墅景物乃不類人間矣豹文與張先生言沿路騰擲拋棄之物且勿檢治聽後來之入索者視此殘狀當廢然自反張先生稱可二十五日遲明忽聞炮聲復動似城中與清軍鏖戰如是數日至三月初六炮聲復大動隆隆攻城城中譁噪達曉弗止至十七日始靖不聞炮聲豹文登閣遙盻城外隱隱見向軍旗纛知向大臣兵屯城外矣曉青枯坐不能耐即復登閣窗破簾撕轉入榻後見小格有物啓之皆新制之貼身衣褲可數事則大喜女兒好潔不能不時時澡浣易着亂軍遺此若出天授鏡臺已爲刀劈然尚照見已之醜容在萬死中不期失笑旋下閣至二親臥處案上刀痕歷歷有鸛眼之硯亦劈而爲二則慈親所常御者率更真帖破碎滿地卻檢得亡母手跋於門折而藏之婉轉悲涼寸寸皆足引人下淚也第十三章別墅中以鹽豉下館粥至是已三閱月矣安心待死曉青之貌轉豐豐乃愈醜豹文時至僻處展圖觀之默默憶其真容故雖相對絲毫不厭其陋矧曉青談吐皆有仙風豹文寧以僞容更其愛念時已初夏忽聞門外復有騎兵叩門聲甚厲張先生啓扉則紅巾之衆如林前導有三尖大黃旗上書殿前左二十七指揮曾其人即丞相曾天養弟也獰惡佩長刀停騎門外言曰此間園林甚佳宜錄爲公館是間有女人否時騎士已入門促曉青及碧衫出指揮見碧衫笑曰此尚佳宜別安置視曉青曰此醜女當付外館立時驅豹文及張先生出二女已爲衆擁去豹文及張子莊出門茫然不知所適行四裏許人家大半煨燼頹垣斷瓦觸目悽愴時已微暄豹文所挾者曉青真容及金丹之囊而已悵悵不知所適而張子莊已落後忽聞有人呼曰孫公子安往視之則別墅中老僕張壽也豹文曰阿壽汝出後安適壽曰壽弟在布政衙門左近立小酒肆兵官恆來坐飲唯無人爲之司帳公子能否少屈虎牙餘息錄豹文無可置身喜而諾之又行可裏許至矣肆不甚廣然頗靜潔在座飲者均紅巾壯士壽弟張阿三年四十許甚謹愿時豹文發已長二寸許視阿三亦然蓋破城後無剃髮人也壽與之耳語阿三大悅即授以簿籍豹文自計得食宿之所午餐亦微得肉食之滋甘然一心懸念曉青不知女館安在又與張先生失路能否爲人所戕已而端陽節近有中年人狀貌和藹自雲沈姓名福海亦金壇人在春官正丞相蒙得恩府爲趨走小吏豹文既敘鄉誼彼此至洽因問丞相是否總百揆理朝政福海曰否丞相特尋常官耳有恩丞相者初不任事今吾蒙丞相至富貴總理女營事管女官及女巡查豹文曰沈兄曾見女館乎沈曰女館不止一處天王禁令別男女甚嚴夫婦同居亦犯天條鹹置重典故城中女館聚至七八萬人矣豹文曰然則沈兄亦身與其職矣沈曰吾所管領者爲丁館中可七百餘人然皆醜女貌佳者已列入甲乙二館前數日新收十餘人中有王姓者年約二十餘而額上有皺紋乃類五十許人可怪也豹文大喜然力制之不形於色漫問曰然則亦供下等役使耳沈大笑曰此女貌劣而能書丞相大悅令司冊籍職爲三等女巡查可衣依一枝技之長自能不屈人下豹文曰然則沈君數與相見矣沈曰吾職總管巡查烏能不面足下數問此醜女意豈與彼有連豹文笑曰表妹耳年二十餘貌醜無問名者某孤客無依得足下爲鄉親樂矣今聞有表妹在則更樂也沈笑曰表妹一醜至此不如不見轉爲樂耳豹文亦僞笑第十四章時酒肆中釀佳張阿三尤能烹調於是造飲者狎至座上無隙地豹文記錄忙碌月亦數金爲酬則悉用以飲福海福海竟與豹文爲忘形之交一日豹文忽微語福海曰吾中表久不能見軍律嚴吾不敢入館福兄能否代通一書福海微酣曰此毫末事名曰良朋胡不能至林紓集豹文致謝且盛稱其能福海喜溢眉宇抗聲曰趣作書吾爲爾將入豹文匆匆書訖私以靈符拂之字跡遂隱方曉青入館自分必遭僇辱然自恃容貌已更必不爲彼中選進及見蒙得恩得恩曰爾貌雖醜然頗溫文爾能識字否曉青自承能書得恩曰日來所得女囚無識丁者汝試作書呈我曉青信筆作數字得恩曰佳可署爲巡查另居司筆札及點名之簿籍且往謁總管沈福海曉青在悲梗中得此良慰及見福海亦和悌近人遂亦安之正心念豹文不知安適忽見福海被酒入室言曰汝有親串孫豹文乎女大驚曰總管安從識之福海曰有書在此汝自披讀幸勿爲人見曉青喜極肺葉震震力鎮其神宇展書觀之紙純白無一字忽大悟有靈符在遂出而拂之書赫然見書曰曉青姊姊手足自指揮以騎士到門武知不能更聚此殘破別業之中送姊氏及碧衫行後即爲騎士驅迫出門百無所挈但玉容一紙及金丹一顆寶之與性命同想姊氏所囊丹藥亦刻不去懷耳老僕張壽者善人也其弟阿三酤酒於此窮途落魄無竄跡之地乃進爲酤人司簿籍昊天憫我人情懷無因竟遇沈君述姊氏居女館中頗有職司近在咫尺乃無把晤之期僅託一箋通詞在君我爲可悲在因緣爲未斷也果紫虛之言微驗後來破鏡必有重圓之一日聞城中兵已出規揚州據安慶分兵援江西向軍尚在城外惟城守嚴而向兵不能合圍城兵時時可以逸出糧儲得諸客地亦殊未乏東南半壁長此烽燧則承平尚須年載爾我團圓之期果在數稔後耶今別無他望彼此默念紫虛之言用爲期望之券則圍中困苦或因而以減眠食珍重尚有續書弟武啓曉青循環讀至七八遍即泚筆作答曰姊元俶問訊豹弟萬福別墅雖殘破在荒涼悽惻中得與弟相依吾心慰也在館不虞抄掠終竟身陷難中幸得靈藥毀形不致貢身甲館將來供虎牙餘息錄彼蹂踐碧衫之命滋可憐也相如才人當日亦淪身酒肆文君雖寡節操幸能與之相守今弟固不至自滌飲器而我則寄身鋒刃間終非安身之局其福遜文君多矣紫虛之言藥符皆驗則金丹還形在我意中惟脫羈何日江淮楚鄂皆陷敵氛即出石頭城外亦何處得一乾淨之土小影倖存弟之懷袖時時展觀當見我於廿六宜梅室暗香疏影中也如有返作幸乞示我俶啓第十五章豹文既得書則並納之錦囊中與丹藥靈符同貴時已新秋中元且近爲鬼節以洪秀全奉耶穌教城中遂無祭先之事是日福海至謂豹文曰明日引爾往觀魯指揮伏法至時當偕行豹文惡殺人事本不欲往重違福海之意亦以紅巾縛額隨福海入執法府中廠敞廣場可數畝草上血痕狼藉不知殺幾許人矣法府深沉兵衛甚衆忽聞隱隱有鼓聲府門遂開紅巾壯士數十執械駢行而出威儀嚴肅最後一騎將紅巾上綴巨珠似爲貴官列案坐於府外趣進天燈即有人自左廂囚室中舁一倒立之人自肩以下均纏以繭紙紙外沃油加蠟中有小木柱縛足其上足趾皆見傅蠟厚可半寸足心加松脂作圓形如燭尖囚既倒植尚能仰面回顧年約四十許發已爲蠟膠黏合於背上作啞聲呼冤爲狀慘慄監刑者仰面不之顧即令舉火火近松脂作黑煙上冒脂鎔蕩及足心囚大呼已而足心之蠟亦燃囚之號聲愈慘火灼筋骨作異聲如爆竹兇臭觸鼻火形圓可合抱膏下流及囚之頂呼聲浸微至脛已無聲豹文心顫欲僕而沈福海亦顰眉閉目然軍令肅天燈未燼衆不敢行已而煙焰垂滅餘臭益烈屍身如炭尚不下僕髑髏尚可辨齒嶄嶄然兇慘不堪寓目豹文腦爲之動怏快出門心知太平天國之萬不能久矣福海曰林纖集後日有副指揮者叛天國投身清朝既爲曾丞相所得將以五馬分裂其屍豹文自念左傳中有轅高渠彌輯觀起北史越王侗傳帝曰朕今復仇雪恥梟輯者一人此輯字特代誅夷說非真以車轅人也彼中舍洪大全外均不知書大全既死殆取小說中所謂李克用以五馬分李存孝屍者用爲故實耳然必無如今日之慘狀即進觀之亦足以曠吾眼矧彼自誅其類耳何惜之有因與福海約後日更來是夜與福海小飲逾二日福海匆匆至曰趣行遲且無及遂縛紅巾仍至刑所此時刑場設木欄觀者在木欄之外欄中馬二十餘匹有軍官出擇其精壯者然戰時殺人鹹刳腹以實米谷和血飼馬故戰馬見人騰踔作欲噬狀意態獰壯此時軍官選得五匹餘令引去馬胸橫以極巨之革反縛至背革末貫小銅鏈鏈末加械分鎖人之手足五馬以首面外立定有數壯士擁一囚出因亦長發驅軀幹魁偉衆斥爲叛賊甘降滿妖此耶火華所不赦者先以兩手納兩馬背上之械堅鎖之鎖既始舉其足亦加械焉手足既四張首仰發垂委地有一士挽其發作巨辮取馬革細鏈環其頸二匝加鎖焉方縛囚未既馬首各二人引其銜不令動迨頸鏈既加馬位分配作梅花形人始遠立另五人以最長革鞭濡水力鞭其馬馬狂嘶而怒奔塵起囚首先斷血濺馬股已而左臂斷餘三馬益受鞭而奮擲二脮及右臂亦皆斷左腰斷處裂及小腹腸胃淋漓未死時囚噤不能呼但聞馬嘶時似囚亦狂呻馬帶斷臂殘脮狂奔近木欄飛騰欲出視者相躋欲仰顛豹文立稍遠福海掖之幸不爲衆所衝突然顏色已灰墨福海笑曰此吾觀至數十百次矣何異之有豹文搖首不能答第十六章是時東王權傾諸將天王已深居不出凡遣將四出趨長沙擾山東以分清兵之勢十餘省鹹無寧日均東王之謀也兵制每軍一萬二虎牙餘息錄千五百人以軍帥統之將軍總制各一轄監軍監軍轄軍帥軍帥轄五師師各分領二千五百人每師帥轄五旅帥各分領五百人每旅帥轄五卒長各分領百人每卒長轄四兩司馬兩司馬領伍長五人伍卒二十人共二十五人其行陣也有牽線螃蟹百鳥伏地四名稱牽線者自兩司馬以至軍帥一線單行也螃蟹者三隊平列中以拒敵左右包抄也百鳥者以二十五人爲小隊分百數十起散布如星使官軍無處着手也伏地用避槍炮及遇險作疑兵也進止洞中兵法凡兵鋒所至匪不糜爛則大將李秀成石達開陳玉成李世賢爲最雄劇東王淫亂狂悖蕭朝貴至手刃其父母兇狡全無人理雖梟獍莫過也豹文既居敵中得沈福海爲之友故時時欲得虜中事凡分屍天燈已親睹之矣乃以書寓曉青告以城中事即有一二書爲福海醉中遺落然人得之則素紙也故不及於禍一日豹文早起即肆門外望忽有傳呼恩賞丞相出者滷簿數十過後馬上坐一錦衣少年年約二十餘以膠青刷鬢美如婦人心異之謂洪秀全所部皆雄勇嗜殺之士曾見丞相曾天養者頭顱至巨獰髯深目軍中呼爲飛將軍其職丞相也今此人亦丞相何嫵媚無男子狀態午後福海至豹文曰曉來見恩賞丞相出滷簿甚盛名曰丞相似與曾丞相天養不類其人爲誰福海曰慎言之且人密室奉白此人爲黃啓芳龍陽君也初在北王府爲韋王昌輝教讀王嬖之而諸王亦爭嬖黃曲意承順能如諸王之意天王入金陵封恩賞丞相今主封拜諸將爵秩之事至榮寵也此外尚有賓福壽者亦以孌童進幸然有奇思營構諸邸樓臺重複朱楹丹柱極人間土木之勝均賓福壽爲之尤有侯裕寬者愈美麗冠時東王幸之愛過諸姬而侯妻亦進充東王下陳侯身且爲王行庖亦推恩拜丞相豹文曰在古丞相入贊綸扉何能以私恩封相福海曰綸扉何物吾不之知然天國丞相本爲散官俟遷擢者亦暫領之可數百員以外矣豹文不期失笑曰然則丞相悉以美貌者爲之耶曰否丞相中有鍾芳禮者仁不嗜殺此間職官武員以外司雜事者皆曰典如典糧典油典鹽典衣之類鍾丞相入城時即爲典衣官廣招機匠而投允伏匿求免者幾二萬人丞相一一推恩掩覆得免於死寧非仁人豹文私自太息以爲梟獍之窠不圖乃有麟鳳也林紓集第十七章蒲節已過長日如年酒肆湫隘長日譁雜豹文幾無觀書之地而肆中亦無書但有積曉青來柬用代奇書研讀是日復由福海將至一書福海但見曉青幻容以爲豹文必非男女之愛但圍城中偶得親串故時以書通耳又嗜酒無城府亦不復疑慮豹文展書書曰元俶訊豹文弟日來平安俶自居是間心所最惡者無他物但有明鏡蓋自醜幻形不可終日然鏡無見疵之罪所以恨之者恨已形之失而遷怒於鏡也想弟懷袖所藏俶之真容展觀時決不思及女館中有醜如鳩盤者觸目足以生憎也珍重珍重善藏吾影果俶不幸帶此幻形入地而俶之真影又復遺落梅花室中相處逾月吾之醜態必歷歷懸諸豹文心目死後憶我幻形今令人嘔噦俶雖死寧能甘耶我非想夫之憐孔雀猶愛其尾矧父母生我風貌頗逾中人每念豹文見我停睇不瞬代揣心眼中所思者寧止惜我才華而已昔人有言承恩初不在貌此誓言也不在貌而情又安屬古之才女既具錦心繡口而配以如花似玉之顏故兩心膠結至於不能自解伯鸞孔明皆娶醜婦然生而醜者也而伯鸞孔明甘之今元俶非生質使然乃以靈藥成此幻形但令豹文見吾變醜之時未睹還原之日凡人腦力多弱今觸吾不堪之醜狀印入腦中即欲追思本來之質亦大費思索故吾願豹文時時展吾影此影他人得之不過視爲尋常美人之圖而在俶爲終身之系屬吾弟情深義篤必無德音之違而俶長慮卻顧不能不留意至此也附自題小影二詩幸爲政之詩曰簾外梅花蕩雪光綴霞閣下已荒涼卻留秋影銀河在莫誤虎牙餘息錄泉臺杜麗娘此圖持與明妃較顛倒妍娸各失真他日蘭亭對真本才知儂即畫中身末書元俶奉啓豹文得書及詩惘惘數月因念玉人以幻形之故自惡其影雖女兒性質不能自擴然絕代麗姿乃令其添上額紋幾許縱丹藥可恃然臨鏡失其真形自生一種慚竦之態即如我眉目變易類如荒傖溷跡是間固使彼中不疑然偶爾臨鏡亦復慚其形穢況乃曉青此書即宜作答然慰之殊難是夜輾轉不能成寐第十八章自三月洪秀全入金陵而向榮之師即至城下總制陳轉爲清軍生得臠割之呼噪攻城東王楊秀清以兵嬰城朝陽門洪軍屯城外與清軍搏戰城上誤爲官軍以巨炮轟之遂敗入城中清軍連營十八壁於城東東王懼不敢出而鎮江一帶鄧紹良時以水師遊弋揚州一軍則琦善領之五戰五勝然不能下其城揚州帥林鳳祥留指揮曾立昌守城分軍出擾滁州踞臨淮遂陷鳳陽府竄六合閩浙督慧成乘虛搗揚州與查文經福濟合圍然三人皆不諳兵略師久無功時禮部侍郎曾國藩奉諱家居清廷起之督師而湖北按察使江忠源有蓑衣渡之捷遂飭赴江南大營楊秀清已陰遣丞相吉文元與林鳳祥合軍陷歸德直趨開封清廷以蒙古滿洲勁兵厄河南林吉二軍遂懾不敢進時揚州爲清軍所擊城且陷復完楊秀清遣豫王胡以晄再陷安慶以丞相賴漢英破九江湖口之衆進圍南昌江忠源卷甲趣救賴漢英以地雷轟城江忠源率楚軍極力抵禦城完時河南一股擄販煤估船渡河犯懷慶清兵雲集河南大股遂不敢攻城而揚州兩軍鏖撲甚力互有勝負慧總督用馮景尼樓船攻城策馮失機斬之雙來陣亡七月河北軍大勝赭兵走河北肅清而殘兵遂竄山東陷平陽林紓集府巡撫哈芬逮問授勝保爲欽差大臣賜神雀刀自副將以下犯軍法者斬勝保既入晉而平陽大股取潞城黎城等縣犯直隸界總督訥爾經額退屯廣平逮問以惠親王督師郡王僧格林沁爲參贊總統四將軍督察哈爾精兵會勝保進剿九月九江府再陷赭軍入湖北清軍失利于田家鎮十月懷慶全股撲天津據靜海縣時衆已二萬餘楊秀清復自金陵命朱錫琨合兵二萬來援勝保擊卻之時石達開一軍久據安慶分兵四出清之軍帥遂疲於奔命而向榮一軍屹立金陵城外楊秀清雖遣兵四出紛擾然終無能近向軍者而懷慶大股已逼天津津衛有重兵厄守遂不能進窺京城時安徽廬州城亦連陷江忠源死之清廷大震時爲十二月十六也清之舊制主兵大臣必以親貴否則亦旗籍大臣勝則專功敗則諉過漢將即使有夷城剪暴之功然飛章人告亦必旗員爲之領銜乾隆時醜詆綠營有同狗彘然三藩之平綠營之力爲多而嶽鍾琪所統亦多漢士皆不盡錄其功動曰漢兒非滿洲猛士之比然清初入關騎士固勇悍無論迨富貴奢淫已成暮氣故洪秀全揭竿一呼望風潰敗而向榮能軍又不益以兵力迨和春受事驕蹇無倫張國梁竟抑抑以死而官文者苟非胡林翼左右之直木偶耳楊秀清之調遣李秀成石達開之能軍苟內政能修南朝已立然皆淫昏無識行同犬彘湘楚諸人多讀書明大計而又敢死知兵遂以次剪撲時譏斥其自夷同種似也天下果屬之洪秀全楊秀清者則所謂點天燈五馬分屍及剝皮打亮之刑與任餘桃斷袖之徒爲丞相直以丞相名位爲嬖人頭銜謂之漢種光復可乎此爲閒論非吾書正文也下章又敘及主人翁矣第十九章時爲清鹹豐四年甲寅正月二日金陵不遵前清正朔是日爲禮拜日城中築壇延教中大師講道理福海邀豹文往聽場中人已大集大師年六十餘首紅巾導往十餘騎既至鼓吹大作如奏軍樂大師升壇先虎牙餘息錄讀祝文曰弟子於今月今日爲禮拜之期虔設茶果燈亮頌德歌功酬謝天恩懇求天父時賜聖神小子等百戰百勝事事如意亞孟令衆亦大呼亞孟祝詞讀既軍樂復奏大師始對衆演說曰汝大衆知我太平天國爲何人天父本有五子長子降凡爲耶穌第二子即天王也南王副軍師馮七千歲爲第三子今東王九千歲爲第四子北王韋六千歲爲第五子西王蕭八千歲非天主子蓋天主之婿天主耶火華有愛女名宣嬌公主即爲其人爾輩須知天下大亂清國羣妖用事天主不勝其怒前此既以長子耶穌釘十字架救萬國之民今其教亦廣被於中土天主以爲未足於是再遣其四子一女一婿同賁凡塵伐罪救民我爲神父即廣傳天語俾爾輩遵率者非述天主之誡則爾輩將淪於水深火熱之中爲羣妖所迷弄而不反第一節不可妄拜邪神邪神者上帝所斥爲撒旦者也張怪於偶像蠢蠢無知奈何禮之以大神之禮第二不準殺人人爲上帝之百姓宜愛之護之又安可殺試觀天王手平天下不戮無辜凡點天燈五馬分屍皆天主諄諄囑咐天王令其罰罪試思父親命子子敢不從耶孝順父母一節尤須留意八千歲崇奉上帝令男女分別而居而八千歲之父母違抗天條夫婦同宿八千歲受天主之命不敢徇隱故將其父母行刑斬首實則至孝順天也其次不可姦淫故天王定鼎時立女館於金陵令男女有別惟九千歲與公主宣嬌是天上同胞之兄妹故可以同臥同起一無猜疑餘則欺詐喪其良心貪婪隳其素行萬宜痛戒此爲天主示人之至理汝輩能一一承順自然天錫以福永爲上帝之赤子汝輩其知之乎語已仍令衆大呼亞孟豹文聽時大驚方知蕭朝貴敢悍然弒其父母心知此輩勢不能久困此圍城死且無日而福海者醉貓也每聽每稱善實亦不知其所以然即謂豹文曰道理如何吾以爲至切實也豹文不敢與辯即漫應曰然歸途聞鳴鐘聲槍械如林則承天豫頂天燕朝九千歲歸第也騎從既過二馬同行不辨其誰爲承天誰爲頂天一色紅袍皆繡龍鳳加紅風貌緣以黃錦言笑自若旁若無人其後舉三尖黃旗其一書承天豫其一書頂天燕也命名可笑悵然而歸不知女館中曉青於春來作何狀耳林紓集第二十章豹文既歸遂以書予曉青曰武問訊姊氏去年得詩後已照覆兩三函計被難以來至今已十閱月見手跡見小影獨不親接談吐至可悲嘆紫虛言二年中可以相見其語確耶回想去年元夜綴霞之閣上下燈光嶽母夫人開宴遲我嶽父念西先生而姊出仇實父宮詞圖歷歷指睡喚春雲爲宮詞中第二十七首之作武言隱花之裙未經人擷而姊以爲不韻可雲深洞畫理今主人仙去弱息囚拘而贅婿復爲人傭保彼此身懸虎口不知拋骨何日千鈞一髮之希冀實懸諸紫虛漠不可知之言脫武不幸中道爲賊所殘亦必先咽金丹還我真容庶幾一縷陰靈直趨女館示夢想姊氏亦必先吞金丹奪歸其雲鬢花顏然後自裁以隨我古人在天在地比翼連理之說當於吾二人徵之武既失怙恃而深恩極義之嶽家父母復兩兩殉節今蒼涼回顧惟姊氏是依而姊之關垂亦溫婉如將其稚弟深情固結生死無變彼洪楊雖能使我濺血萬不能使我喪心心在即可吐其情絲令千盤百轉斬之復續且於絲中時時結成綴霞高閣梅花書屋湧現吾前雖酒肆僅能容膝女館略可枕肱而我二人情天之中別有花痕月色也武非自寬言此所以寬我姊氏交春江南之雪未消眠食幸自珍衛武啓書去復即得覆書言日來館中又增數十輩紛呶已極百醜妖露弟言篆之中心當極力自衛餘續白俶覆虎牙餘息錄是時向軍尚屯城外然兵單不能合圍城中恃各省奪得糧儲故不乏食且縱兵四出分擾南北北連龔瞎子以騎隊踐蹂晉豫南中則武漢二處極力爭搏使清軍前後奔救財殫力痛時東王下令遣大將孫寅三由太平後路竄祁門繞而南趣遣石祥貞通楚粵之路舍武昌而趨長沙陷嶽州分擾靖港橋口竄入湖陰復陰令安徽一股渡黃河進窺山東時曾國藩以舟師拒石祥貞之衆於銅官渚西南風發流迅爲敵所乘曾國藩投水自盡而幕客章價人引而出之得不死而楊嶽斌彭玉麟以火箭燒敵船苦戰三晝夜毀船七百餘艘斃敵千數石祥貞遂退保湘潭塔齊布盡銳來攻陣斬元帥先鋒九人殲二千餘衆四月初二日城破江忠淑以伏兵邀敵後路盡數殲之楚兵大振清廷特詔文華殿大學士官文統軍務楚皖州縣漸次收復六月武昌復陷巡撫青麟滿人也所統僅千餘衆以家蓄金玉珍物充犒賚不足繼以衣裘與士卒同蹈糠核誓死嬰城力盡城陷青麟自縊衆擁之出城布按及巡道皆死清廷論以棄城越境之罪斬之以殉然武昌雖失而荊州一路軍容尚盛入楚之敵兵既受創於湘潭退屯嶽州清營褚汝航合彭玉麟楊嶽斌伏兵君山之雷公湖以何南青誘敵要而擊之大勝嶽州遂復七月初三日嶽州大挫之敵兵由城陵磯悉衆撲清營彭玉麟擊斃一丞相楊嶽斌操長槊刺殺丞相汪得勝然水陸敵兵仍猛進塔齊布扼之於陸彭玉麟裹創陷陣敵大挫十六日總兵陳輝以南風大扇將乘風躪敵彭玉麟止之陳不聽與褚汝航合兵疾進不利然船膠不能退陳褚皆陣隕敵乘勢而下楊彭極力扼守向陸路一軍塔齊布領之塔齊布獨馬陷陣猛士繼之直摩敵壘有獰髯深目貌偉碩如巨靈矛馬所至清軍皆靡塔齊布進槊中其馬馬騰健卒黃明魁以矛摏之顛進梟其首重十餘斤則丞相曾天養也敵兵駭散曾天養矯捷善騎射敵呼爲飛將軍屢陷城邑拜左檢點清鹹豐四年二月溯流犯湘潭破嶽州回陷武昌七月覆於城陵磯梟七日目猶忤視其弟天誥亦能戰羣呼曾七哥爲殿前左二十七指揮者是也林紓集第二十一章城陵磯之敗金陵城中大震以爲失猛將時武昌雖據而荊皖諸處清軍累勝合諸路會攻向軍又壁於城外田作寥寥然城中米麥大昂酒價亦貴飲者漸稀豹文自友福海於城中職司諸人亦漸稔遊行無礙一日至秦淮河忽見有賣漿者視之張先生也發亦漸長彼此道別後事張先生言識一剃髮匠已易業爲賣漿故主其家亦習爲是業豹文忽悟一事既日曰匠家有剃髮刀乎張先生曰吾日夜思遁藏得一刀長日隨身豹文請乞張先生曰匠家尚餘十餘刀此不妨奉贈出厚楮重裹一物豹文致謝將歸時爲閏七月十日福海匆匆奔至酒肆引豹文入臥內言曰聞東王將下令盡驅無力無色之婦女出城聽其自散令表妹恐不能免今爾將何如豹文長揖曰是在仁兄見救能否令我同行福海尋思曰東王尚欲飭數十人監督婦女出城我爲爾乞之蒙丞相府中司事以文牒授爾則爾亦可行矣豹文感德致謝於是懷其丹藥並曉青小影與剃髮刀銀數兩息息爲行計而肆主方憂飲客稀不能自立亦不審豹文之營營爲何事也更十餘日福海復出牒文上有太平天國丞相關防豹文得之大喜約以明日至女館坐候遲明豹文與肆主別言奉差出城即歸匆匆至女館見一武弁擁百餘騎呼曰此館監行者爲誰有一姓薛者與豹文同起聽令騎將曰趣呼此女館中醜婦盡出割稻於是婦女塞門而出至百餘人後始見曉青豹文以色示之令勿駭遂矯爲鎮定叱令婦女勿凌雜當徐行出城至門時衆已數萬有呼者哭者厥聲囂雜豹文屢眼曉青息息尾隨既出城外豹文擲出頭巾扶曉青雜羣中行時大兵之後十餘裏無人煙忽見野樹一叢似有團焦時諸婦女已星散豹文扶曉青至林間虎牙餘息錄忽聞有人大笑曰豹文先生不期相見於此豹文大驚則歐陽紫虛也不及爲禮顧曉青曰歐陽先生在此吾夫婦得生矣不期屈膝曉青亦拜諸其後紫虛掖豹文起顧曉青曰女士亦起豹文曰弟子與師何緣乃蒙屢屢相拯於危難中紫虛曰尊甫曾令益都乎豹文曰然紫虛曰益都有疑獄四年不決其人爲道人俗家之猶子亡兄但有此亂而道人又幼年入道得令君爲判倖免死刑今其人已娶婦生子道人俗間嗣續賴以不墜故以此爲報亦以憫侍郎公夫婦之殉節豹文聞及亡親曉青亦思父母均大感動道人曰勿悲團焦中有糗饅且飽食並挾之以行薄暮人稀道人已留船江浙滸送君夫婦至上海上海一區洪軍屢屢撲之不能入後此將得西人之助可以無恐曉青喜曰元俶有姑嫁劉氏即在上海可往依之豹文曰本意歸金壇然邑小無兵恐不能搘拄暫安上海亦佳遂入團焦陳餅餌甚甘芳二人共食道人飲水而已已而日落下弦之月未上道人令收餘糗納之巨囊請豹文荷之挈與同行移時至江上江水沉沉無聲乃不見一舟道人向北行自蘆葦中引一舟出舟子可五十餘歲自陳爲劉姓夫婦遂登舟道人曰此行必無阻前此所授二符可見還袖中另出一符君曰此風符也苟遇險即焚符風將大利二人言珍重道人別矣倏忽已不見紫虛所在二人拜於舷次豹文曰明日姊當爲我剃髮曉青曰又焉得刀豹文微笑出刀於懷顧無沸沈劉翁曰船中有小儲水沸之即成沈是夜弦月已上舟行絕駛遲明江行已及半曉青方爲豹文剃髮而岸上已見紅巾之兵倉卒焚符而船駛如箭不移時達吳淞矣第二十二章二人至吳淞已夜半泊舟荒江之次議曰今日入城面姑氏宜吞金丹復我故吾然舟子必且驚怪不如今夜趣之入港予以舟值微明入城舟子或不之辨省無數驚怪之傳述不寧佳耶豹文曰善林紓集幸囊底有數金盡出以賜舟子舟子大悅時夜風甚利遂張帆入港至岸漏五下矣二人各出金丹以江水服之忽發奇癢如以烈火薰灼其面少時癢止兩顴有物脫落如蛇蛻舟中無燈不可辨已而微明辨影則曉青粲然較畫中人爲尤媚豹文亦還其白皙則大喜復就舷次拜紫虛遂不辭舟子竊竊登岸邐迤入城城門頗戒嚴詰往來行客豹文舉劉子俊之名以告言爲逃難之戚屬守者曰是城中鄉團之甲紳也人之二人沿道詢問至門閽者傳言入告即聞有老媼作悲聲呼曰俶兒安在趣入見我曉青狂奔撲入其姑懷中嗚咽不止而琴雲亦出子俊問同來者何人曉青含淚羞澀不能答附劉姑之耳言曰孫氏婿也子俊曰得毋爲循吏孫士晉之子曉青曰是也子俊曰然則念西同年耳今又親串趣請相見子俊所居室非廣頗精雅肅客入座見豹文談吐穎實雅有禮衷叩以所學恢富無倫則大悅曰子垕先生有子吾俶兒所事得人矣因問世兄夫婦是否成禮豹文鞠躬曰父服未闋難中不得已送女公子至此擬歸金壇一行子俊曰不可金壇敵氛方煽未可言歸此間亦岌岌可危老夫已於村僻營一避兵之所軍來則舉家往避所餘均田產及大屋數區見金亦已稍稍窖藏豹文且處吾家曉青得息女爲伴亦不寂寞二人均諱紫虛變形事不告子俊子俊夫人爲二人製衣斬然一新劉夫人一日謂曉青曰若翁在日曾以三千金寓我令我治腴田江上儲票以濟貧乏事已五年粟施而田在將來即用此爲爾立家耳琴雲禮重曉青叩以近來何業曉青述九死一生之狀於難中時時嗚咽琴雲亦爲淚下久之忽聞劉麗川與粵軍通將攻縣城劉家前已部署遂出避鄉曲明年正月江寧府知府劉存厚以兵攻城擒元帥陳芝等劉麗川逸出至虹橋爲追兵所及斬之上海平子俊復移家入城門宇尚完好唯家具已空則修葺增置而曉青夫婦亦家於上海虎牙餘息錄第二十三章洪秀全既縱醜女出城以後盡括婦女分配諸將有志者多自裁八月曾國藩收武漢十月水師拔田家鎮復蘄州楚北略平五年正月僧格林沁肅清河北三月武昌復陷至是第三次矣先是向榮軍克雨花臺逼南門城軍嚴守遂不敢出通濟門至是揚州復焚褚軍戰船三百餘金陵大震七月清大將塔齊布卒於軍而武昌漢陽仍苦戰金陵城中遂以大股出撲向軍張國梁以精騎躪之大捷殺丞相周少魁等四十餘人六年三月清大將羅澤南攻武昌中飛彈隕於城下澤南學宗程朱體用兼備大小二百餘戰克名城二十所向皆以身先士卒死時天下惜之五月江南大營陷張國梁突圍以向榮出由淳化鎮退保丹陽向軍憂憤痛作金陵軍來撲丹陽張國梁擊卻之遂以張國梁襄助大營軍務是月向榮卒於軍春和代之八月北王韋昌輝殺東王楊秀清洪秀全惡其專擅復殺韋昌輝翼王石達開走安慶先是向榮壁金陵城久而張國梁善彈爲彼中所畏迨向榮卒和春驕蹇忌張國梁楊秀清知和春不足慮又以洪秀全淫昏不洞兵事陰欲圖之令其下稱己萬歲秀全曰弟爲萬歲何以處我秀清曰兄稱萬萬歲足矣洪懼陰召北王韋昌輝翼王石達開歸密圖之昌輝先至朝秀清秀清置酒而昌輝已先戒備突出劍其腹令左右烹其屍盡屠其黨千餘人石達開後至斥以爲酷韋昌輝怒將並圖之石縋城夜遁洪秀全大駭遂以其黨合楊秀清餘眾攻昌輝昌輝逃而秀清所部適自江浦歸縛至金陵寸磔之是月江南軍複壁金陵城外十一月楚軍同日復武昌漢陽廣濟黃梅以次下十二月清侍郎曾國藩至九江勞軍外史氏曰吾書爲小說非清史尤非爲湘軍作志也顧曉青夫婦居上海二年此二年中吳亦苦戰而上海初未被兵曉青夫婦亦未成林紓集禮不能將此兩年日月間曠而過略將戰事補綴爲二十五章且前此純敘戰事若驟然拋撇不談既無以成紀事之體亦不饜讀者之心凡此章所述均人人熟聞而灼知者餘特縮其繁縟者爲簡語耳第二十四章此兩年中豹文欲歸金壇者數而劉子俊堅留弗釋遂以幹僕之書間道至金壇而老僕尚健在託人作書報主人言兵雖兩過幸未殺戮書籍尚完田亦略收忍死以待主人果何日歸請糞除恭待豹文得書心賞其忠時曉青雖與豹文同居劉家日維與琴雲談書臨帖作畫引嫌不與豹文接談偶然晤面但作寒暄然眉目之間神魂膠附見者頗不之覺劉子俊心佳豹文之守禮而豹文轉覺不如坐困金陵圍中之常得通書也此時密邇通辭既礙於琴雲作書又患落諸人手彼此均怏怏都有怨曠之色而劉夫人者似已微辨而覺即謂子俊曰青兒已二十以外而孫郎服闋久矣我家代存三千金不如爲青兒賃宅購物事備大禮既以慰亡兄之靈亦以延彼良吏之嗣子俊曰吾老悖如此大節幾以鄉團一事重此失彼明日即諏吉行禮時爲十一月七日賃得城中住宅一區院落非廣梅花三四株都已含苞欲放子俊挾豹文相宅鹹大喜即爲摒擋家具豹文復以人赴金壇取書千餘卷數日之間位置井然子俊以老僕伍平爲豹文司閽以十一月十二日成禮豹文別無戚友子俊久家上海親賓頗雜沓豹文僑寄二年亦有友數人惟上元呂鳳翰及相城姚子卿最稔是日孫家客亦數人彩輿既至新人如仙衆皆稱羨酒闌客散惟有小婢雁兒在側伍平老成勤慎前後處置酒器及零星物事息燈掃地扃門戶就堂上與豹文叩賀遂出就寢雁兒將小酒椿列精饌二簋置之房中自退後房此蓋劉夫人夙所告誡也虎牙餘息錄門扃簾下豹文言曰數年悲愴今夕可以解顏矣曉青垂首不答豹文曰圍中得姊氏十餘書今日尚在懷中因解衣盡出曉青書陳之几上有折角者有被淚痕沾溼者獨不見曉青臨鏡自描之小影曉青此時方以妙目環矚似有所覓豹文曰姊所向者吾已知之因就架上取小金漆之合啓之則厚楮重裹小影盈盈已見衣紋雖被摺疊少損然玉容之上加小玻璃珍護之至完好其旁用蠅頭細書曉青寄題二詩曉青視後置之仍默不言豹文曰回念金陵城外姊彷徨與我行曠野中時時見髑髏齒嶄嶄而色皚皚姊驚怛以手挽吾臂爪掐吾腕吾亦慓懼此無人之鄉防遇國殤之魂苟非紫虛一呼是夜不知夜宿何所是天相吾二人不至于越禮曉青聞至此顏色似慍豹文立覺謝曰以姊貞操寧能畏鬼惟姊氏所賜書情韻綿綿吾寶此珠玉欲裝爲長卷又不欲以爾我積愫示諸人人後此極力珍藏用備時時展玩曉青曰已往之事如浮雲之過太虛耳焚之可也今日亂中依人豹文宜自爲計金壇祖宅視此新宅如何聞老僕至忠果城外有田頗足自活吾與豹文相從患難舊日嬌慣之習一洗而空飲水亦甘何慕富貴且以豹文積學更自砥礪不患不成爲文學專家仕宦一途吾見先君收局此心已冷如冰雪果天心厭亂江南肅清金陵舊宅縱不得歸然白諸官中俾起雙親忠骨營葬高原則爾我兒女之情亦得少慰至於請旌賜諡此事鹹屬具文吾與豹文乍見之時及陷賊之後覺兩心愛慕生出無數情苗今男女居室爲人大倫若再作名士美人愛慕之言便墜惡道凡骨肉之親愈經患難則誼愈篤性情亦愈正從今以後君爲樸學之儒我爲農家之婦足矣豹文唯唯第二十五章新宅中自二人遷入後梅花已盛開玉色粉香滿窗晴日曉青雖新嫁仍常服不御鉛華秀媚天然入骨治針線於鏡檻之下意態蕭閒梅花橫斜適當檻外豹文自室中外盻直同畫圖急啓小金盒取當時林紓集小影觀之與目前印證風神直超圖外不覺喜極而笑曉青昂頭見豹文展畫亦爲莞然豹文曰向在金陵酒肆中每展此圖恆在夜靜無人一燈相對時覺圍中百凡之痛苦後來萬事之渺茫都不暇計但蘊結此一團皈依之誠懇頂禮南海水月之象不料萬死得生而春申浦上即爲我溫柔之鄉對此蓋代麗姿真箇令人忘死曉青點首微微一欲言曰豹文謂此足終老耶江南半壁仍在金風鐵雨之中爾我患難餘生假息於此吾心憂後來之局未審如何欲以身事君吾即在夢囈中亦知甜足盡君飽看盡君愛戀吾皆視爲命中固有之豔福及百年諧老之基楨但閨房偶倡隨之日樂有所制則滋味彌長情不妄抒則團結愈固願豹文時時樽撙節其愛情移而就於故業在書味沉酣之後鬥然見我則似小別新逢趣當更永谷若逐日依吾側一一抽其情海試問凡事一蹴即到盡頭此外尚何餘地且文元俶心中目中所專注而慎守者尚屬何人當時別墅遭劫女館潛身父母雙亡一身危逼不有豹文吾將何處求生故飲食夢寐之間一念豹文生機立時溢出而造化之巧又實至一紫虛先生顛顛倒倒弄妍成醜復化醜爲妍不惟出生入死而且輪迴人鬼今日彼此如願幸同衾枕在我固屬遂心在天不爲無意理宜戒慎恐懼以葆後來無盡美滿之韶華願豹文勿以喜新之意浪用其情文園之初遇文君何嘗不形影相隨後此白頭之吟何以出諸文君之口亦正所謂一蹴不留餘地耳物無餘地即無餘味我非妄言哲理幸孫郎再四思之豹文聞言幾如五體投地急收藏其畫長揖歸座第二十六章自清鹹豐七年至於八年江南戰事日逼一日有時清軍爲赭軍所勝有時郡縣得而復失戊午十月清軍克桐舒二城追敵騎於三河鎮主將爲李續賓時都興阿一軍攻安慶續賓遣騎助之潛太舒桐四城既下不能不分虎牙餘息錄軍以守時所部銳卒僅四五千人敵築壘三河厄險以守李軍連戰皆捷時陳玉成李秀成李世賢由和州江浦六合廬江合兵來躪意滅李則清軍無大將矣二李一陳皆梟桀能戰所部多李軍至二十倍連營數十裏逼壘挑戰李窮閉不出敵四面兜圍兵力深厚李續賓突圍數次諸將多陣隕遂焚香涕泣舉廷旨焚之次晨以怒馬陷陣而歿清營既失大將東南震動十一年三月左宗棠以五千騎破李世賢十萬衆於樂平八月曾國荃復安慶赭軍斃於城下一萬六千人陳玉成諸軍列隊遠望不能救是月胡林翼卒於軍是時上然海一隅自蘇州淪陷爲勢岌岌薛煥龐鍾璐募兵爲守御計江南避難來者可百餘萬集於北門外之洋涇浜商賈輻輳釐稅日增因集兵至五萬餘人然多遊民不適用已而用洋將華爾所練軍千人上海賴以無恐尋李鳴鴻章以延邵道至滬督師十一月杭州破巡撫王有齡死之十二月上海官紳立會防局泰西各國助兵防敵赭軍退上海遂安同治元年壬戌陳玉成以衆踞廬州清將軍多隆阿及張得勝設覆伏擊之玉成軍潰竄壽州苗沛霖苗景開開城誘入縛之座間遂磔於軍次時上海一軍四出克復名城李鴻章晉江蘇巡撫四月曾國荃以大軍進逼金陵雨花臺自張國梁戰死後金陵無圍城之軍至是曾軍屯雨花臺憑高下瞰全城在目金陵大震楊七麻子遂以七萬衆撲寧國清提督鮑超敗之六月克寧國同治二年李臣典攻破雨花臺石城諸將次第下其堅壘夏四月石達開覆軍於四川見擒至是首事之五王燼矣金陵重鎮曾國荃以大軍搗其城上海浙江二軍左李分督四出收復東南郡縣以牽綴其勢金陵遂孤立且陳玉成石達開既死赭軍無大將三年甲子正月曾軍攻先鋒山天保城扼斷太平神策二門城圍遂合時丹陽金陵復陷鮑超以精銳破之城完幸城中未火孫豹文老屋仍無恙老僕復歸斯亦奇矣六月金陵下曾軍擒李秀成城中餘眾十餘萬鹹不降往往聚屯自焚而死官曾疏陳稱爲古今所罕見者林紓集金陵既平東南幸無事此時豹文夫婦謀歸矣第二十七章洪秀全部曲雖所過殘毀而於丹陽金壇二縣爲金陵犄角之勢兵屯金壇初未焚殺豹文老屋又在僻巷中兵方乘城亦不措意此宅老僕見慣兵火竟未逃竄藏書亦無恙豹文居上海逾十年曉青已生一子玉雪可愛名阿硯五歲矣三千之金幸撙節用之然亦垂罄適逢亂平老僕來書請歸鄉井夫婦自揣留此非計遂告之子俊謀歸而琴雲亦已嫁聞訊束歸彼此戀別八月至金壇久客還鄉又經兵後滿目荒涼老僕發禿齒亡龍鍾如丐言曰已久荒老僕忍死待主人逾十稔矣庭中老槐已作黃花書舍陰陰已含秋氣阿硯入室大啼言此非吾家吾欲歸也曉青再三喻之曰此即吾家彼間賃耳阿硯曰伍平安在雁兒曰伍平適出即歸曉青予以餅餌遂東西奔走曉青令雁兒隨之入室蓋百餘年老屋也最異者左廂室中壁上有大理石鏡中有天然成文之山水高可六尺鉗之牆間亦似百年以上物按之微動似四圍之釘已鏽矣曉青觀後令措置行李即自上海攜歸書卷陳庋壁間令雁兒治飯上燈後久曠之室頗陰沉有潮溼氣久不能寐聞壁間塵土時時碎落以火燭之則石鏡之角已微離壁間以釘鏽與牆不附曉青計當取而下之勿令猝僕防阿硯趨走鏡下也明日呼老僕入令下此石鏡老僕言此鏡欲僕者屢奴子時時以椎抵其釘令牢固然終弗牢下之良是遂與雁兒合力下之雁兒健而多力鏡下忽見牆上灰亦剝落立見木板豹文曰牆耳何由加板叩之腔然似中虛更以椎猛擊中似無物而灰亦碎落豹文曰是必有異令斧之板破而中虛下其板廓然似有門洞豹文自入踐之其下有木板上加鐵環豹文合雁兒之力同起其環板掀下見階級冷氣上衝令人起慄豹文命取燈照之石階七級循級而虎牙餘息錄下則地窖也窖中列巨缸十數皆黃白物計之當在三十餘萬以外忽大悟高祖宜璜遺言勿貨此宅再興之基即在於此如是舉家大慶老僕尤喜謂奴子死守此宅乃不虛矣曉青曰驟富必駭人今我夫婦新歸仍示人以寒素令先取數百金供家用勿猝露饒侈人始弗疑且大亂新弭伏莽尚多苟多金爲人所知恐非福也豹文深韙其高識時聞金陵洪福瑱已見擒於江西李世賢餘眾竄入福建江南無事曾軍已屯金陵夫婦此時計劃則以井中忠骨爲念特未知青溪別墅有無焚毀頗用此戚戚忽老僕來言有軍官左姓求面豹文自念平日不交軍人何由有此左姓之友然人已至門卻之非禮遂整衣出此軍官年可三十以外甚壯碩拱手言曰鄙人突至近冒昧實奉告某自天國投誠於曾軍以軍功得守備荊人即女館中人名碧衫者聞爲夫人侍者幸間關逃出城外今已僑寓句容聞先生居上海因請假至上海始聞遄歸金壇故星馳至此幸得一面將歸報荊人豹文大喜曰然則我爾親串耳敢問尊名軍官曰鄙人福彪山東濟南人從父行賈蘇常竟爲所擄不得已從亂今反正耳今且別行與內子同來方客語時曉青已伏屏後一一聞之大喜碧衫生存舊人復團聚矣第二十八章時爲十一月豹文以書與子俊乞伍平子俊允之即以伍平授豹文伍平忠藎不下此老僕豹文意將挈伍平至金陵收骨遂藏黃金百兩便於提挈由金壇取道句容向江寧府沿道均戰骨皚皚作白色入城時一望瓦礫行數裏外始見營帳間有旅館數家亦似新蓋者諸王高第半已煨燼獨天王之宮即清時節署巍然尚存時已薄暮遂投逆旅倦極歸寢遲明聞伍平與人語其聲甚稔苦憶不可得已而伍平入問與何人作語伍平言有老人張姓言宵來仿佛見主人人謂是舊交故林紓集細詢奴子奴子已一一告之行且來見豹文自念得毋張子莊耶碧衫之遇既奇而復遇子莊事乃尤奇披裘立起而子莊已入大呼豹文先生無恙彼此把手相視淚瑩豹文曰非得先生賜予剃髮之刀幾不得出子莊曰見歐陽紫虛乎今睹尊容已還故我紫虛其仙乎豹文曰不惟仙也且爲有情之仙竟不食言遲我於通濟門之外賜之糗糒爲之具舟舟行幾遇險又預賜靈符焚之船駛如箭事涉怪誕武祕之十年未嘗告人以先生眼見吾傅藥易形事故敢歷歷奉白子莊曰天也且先生此來何爲豹文曰爲忠骨耳子莊起於座間額手言曰念西先生知人哉相攸得君今日金陵甫平即冒險爲之收骨嶽氏忠而婿家義真可雲一時冰玉此後注未完但整理者所收集到的僅此待補虎牙餘息錄