緣起金陵秋緣起冷紅生者世之頑固守舊人也革命時居天津亂定復歸京師杜門不出以賣文賣畫自給不求於人人亦以是厭薄之一日忽有投刺於門者稱曰林述慶請受業門下生曰將軍非血戰得天保城長驅入石頭者耶林曰不如先生所言幸勝耳生曰野老不識貴人將軍之來何取於老朽將軍曰請受古文生曰如老朽之文名為文耶若將軍不以為劣者自今日始但論文不論時事如是累月將軍每數日必一至聽講已而忽言將軍以暴疾卒矣生奔哭其家幼子甫二歲夫人縞素出拜以將軍軍中日記四卷見授言亡夫生平戰跡悉在其中讀之文字甚簡樸生告夫人此書恐不足以傳後老朽當即日記中所有者編為小說或足行諸海內以老朽固以小說得名也既送將軍之喪南歸夫人於鐵路之次尚嗚咽請速蕆事生以經月之功成為此書其中以女學生胡秋光為緯命曰金陵秋至秋光與王仲英有無其人讀者但揣其神情果神情逼肖者即謂有其人可也嗟夫將軍之禮我較諸邢恕及耶穌門之猶大相去萬萬矣冷紅生識第一章腐責一夕蒼石翁忽大聲咤曰阿雄汝今日果從革命黨人起事矣吾家世忠厚祖宗積書盈屋汝弗紹祖烈從此輕薄子為洞腹斷脰之舉方今重兵均握親藩之手糧糈軍械一無所出謂可倉卒以成事天下有赤手空拳之英雄排肉山以受精鐵耶吾行哭汝於東市矣阿雄受責顏色不變就燈取火上淡巴菇於翁曰阿翁勿怒翁守經蹈常一腔忠愛雖不仕於清而恒眷眷君國兒知之稔矣叔苴子有言當權時而執經皆可言而不可行處經時而用權皆可行而不可言今日天下洶洶名為經時實則亂萌已長父老子弟之心皆知愛新覺羅氏之不臘凡有血氣者無人不懷革命之思兒固不能以赤手空拳當此精鐵翁能以資忠履義扶彼衰清耶翁大怒曰孺子宜杖愛新覺羅氏入關百餘年何辜於汝輩德宗皇帝於戊戌之年所下詔書人人感泣當時果無中梗之人則君主立憲之局已成胡至有庚子之變顧新主沖齡爾輩當念先帝之餘澤何至覆巢碎卵必不留此一塊肉矧舉事不必即成當時英國以親藩革命尚不能至汝謂陳勝吳廣茲匪可一蹴而及蠢子不惟不審史局而且不悉天下大勢吾又將奈汝何雄聞言夷然鞠躬言曰翁乃不知今日正為勝廣得志之秋大凡天下至快意之事必有大失意之事從乎其後始皇帝手夷六國眼中豈復著此戔稚之勝廣惟不務德而立威刑戮一道可以狼藉人之血肉萬不能款服人之心腹語未竟翁咤曰汝謂今日朝廷亦如二世之妄殺耶雄笑曰兒意未盡請翁畢兒所言今日朝廷險暴固不如秦然麻木亦足以兆亂國會一節必遲至九年國民斬指斷腕詣闕陳乞而童相國陽為贊歎而陰入告執政親王則以亂賊目之翁不知請願之代表乃傳置如囚趣之還家樞要之意殆欲用此以塞天下之口須知國會一開則清之基礎立固而必多方自誤令人莫解今方知捐荼茹蒿者必無識甘之口棄瓊拾礫者必無甄別之明愛新覺羅氏之亡決矣翁氣少平喟然曰天乎王子履一生未涉仕途亦知邪陰之湛溺太陽至矣亡國在我意料之中惟不願眼見其子弟亦為草澤揭竿之舉雄來汝適言國會開昇平即可足而待汝大誤矣法國英國之議員多一鄉一邑中之強有力者未選舉之前必大加運動或賄挑達佻者使之頌揚於報紙之中或餌愚蒙者使之投票於選舉之日間有門第高聲望重者則出美妻以聯絡之務在必得而後已然其人尚有學問與議之時尚能明清濁知去取若中華人物多綜於省會之中而山縣僻壤木然不知國會為何事議員為何物一聞足柄天下之大權則土豪惡衿必在當選之列否則身擁重資出而購票即可驅駕一鄉一邑之人爾謂仗此人物即可坐致承平老人正患專制未除特懨懨歸於沉瘵國會一立必匆匆成為暴亡汝勿欣暢且姑待之雄曰天若佑我中華決無是事父子方坐論間侍者傳魏子龍先生至門子履命入子龍者與雄同在陸軍學堂肄業意氣相得蓋同主革命者一入門即呼曰仲英何久不見汝不聞川中大亂作耶雄曰我微聞之殆為鐵路收歸國有之事子龍曰然朝議所定收回辦法鄂湘路照本給還粵路僅准發還六成其餘四成給無利股票川路實用之款給國家保利股票餘股或附股或興辦實業亦由上諭規定不得由股東收回子龍語至此雄大怒曰然則行剽劫耳何名朝議子龍曰楊文鼎王人文咸言其不可然已嚴旨申飭而李翰林詣部定宜夔工程股東大沸通告全川罷市罷課一切釐稅概置不納肇自成都遂及各屬川督趙某乃大行羅織七月十五日股東方開會趙以柬延致十九人首為蒲殿俊羅倫次顏諧張蘭又次則鄧孝可立時下獄全川鼎沸父老頂先帝牌位跪清節樓趙命發排槍川事不可為矣子履聞言嗒然曰子龍茲事確耶子龍曰不敢奉欺長者子履曰茲變非細趙某取媚貴要必且大行殺戮樞近木木而冒利不求便民但民以為快鐵路國有善策也然當還民股本不當悉數入官老夫聞蜀路巨款已乾沒於任事之手民之失款或且取償於官遂兆此釁然中國官府幽暗如神鬼民不能自剖其胸臆廷旨既昧是非而官中復出以強悍上下之情隔官轉以民之陳請為抗撓則出其遏抑之權力自開國至於今日匪不如是惟氣運未衰民無思亂之心為亂之力事尚可為今日乃非昔比而趙某襲此故智兩川一動牽連武漢禍發旦夕矣子龍曰丈見事之精殊無倫比子履曰尚有所聞否子龍曰知必奉告第二章敘係王子履名禮江西萍鄉人也祖士震仕至禮科給事中父元廷以翰林仕終國子監司業子履以諸生不仕居京寓讀其父書弗求聞達然公卿間無不審其品學者子二長曰雋字伯凱次曰雄字仲英咸秀挺喜陸軍之學伯凱已畢業充鎮江軍官仲英則留京侍父然已陰合革命黨人時與洞明會通書廣州一役黨人大挫南產之英如方林諸君皆歿於行陣間伯凱自鎮江貽書仲英曰廣州之變精銳盡喪粵帥張某尚解事不復廣加羅織或知朝政日非非改革莫可首事者已幸脫羅網再圖後舉然兄意頗不屬其人會中薰蕕雜收好惡非一為國者鮮為利者多今雖徒黨佈滿東南或有奮不顧身者正恐破壞以後建設為難坐無英雄為之鎮攝耳此間林標統述卿為閩產僄銳忠摯臨難有斷全軍屬心阿兄與之朝夕從事將來以鎮兵進規江南或易得手林君之意頗望弟一臨能否稟諸老親一蒞鎮江相見仲英得書躊躇竟日適起旋留書案上為子履所見即問仲英曰若兄書來胡不告我仲英曰據書辭東南軍隊似已搖動兒意彼囂囂均喜亂之人非實心為國者林君兒固聞其忠摯今阿兄有書擬自往鎮江一與把晤子履歎曰吾衰矣雖未沾祿糈而祖父皆仕清朝革命一語吾萬不出諸口脗實則親藩大臣人人自種此亡國之孽兒子各有志向寧老人所能力挽汝善為之並告黨人幸勿仇視少帝老人終身為清室遺民黨人或憫吾衰不疑為宗社之黨汝今盡行須知革命者救世之軍非闖獻比也仲英見允於父則大悅遂治任挾快利手槍媵以彈子百餘枚慨然直出津沽時已初秋餘熱尚熾天津中已漸漸有黨人出沒欲以潛煽軍隊邏者亦頗縝密道遇吳子穆自武昌來遂同飲於第一樓吳曰別仲英久不知邇來何作吾曾一至鎮江與伯凱相見伯凱意怏怏不自聊嘗語予天下大勢已渙但不知引繩而斷其受斷果在何處段扈橋已以鄂軍入川思欲用兵力遏抑蜀中子弟雷慎如昏瞀人也矯襲能名以欺蒙此權綱弛遷之朝廷坐擁重兵扼守江漢同人謂不起事則已一著手先襲武昌絕江可以進規中原下駛便足收取吳會吾聞尊兄言深以為然而林標統尤躍躍欲試仲英此行果否往面尊兄於江上仲英曰然子程曰新銘以明日至滬仲英可附之行吾亦有事將入都也既別仲英歸樂利旅館明日為七月二十五日海上風靜波平如鏡海行二月有半已至上海遂居長髮棧盥漱既已飯後至泥城橋訪蘇寅谷倪伯元二君方同居樓外垂楊數株搖曳有秋意入門時見有女士兩人一為旌德盧眉峰一為無錫顧月城月城纖弱嫵媚眉峰則秀挺健談倪方小病猶御裌衣蘇則未歸倪為介紹見兩女士皆洞明會中人也仲英一一進與握手眉峰曰聞尊兄伯凱方在鎮江經營有席捲江南之意真屬人傑今女界同人方組織女子經武練習隊為革命軍之後勁仲英曰宗旨安屬眉峰曰本隊以練習武學扶助民國仲英曰職務如何眉峰曰本隊為女子洞明會調查執行兩部之豫備俟練習已成即服調查執行之職務仲英曰科目如何眉峰曰甲講演乙補習丙操法仲英曰經費安出眉峰曰本隊一切用款由洞明會擔任仲英曰敢問俸給眉峰曰隊長月十二圓隊員十圓仲英曰有志哉惟鄙人一生愚直不敢曲徇同胞亦非過事膽懾適自北來觀北軍皆屬精銳一人能發數十槍氣息無動且發槍時皆伏身泥土之中引鍬掘土自蔽須知槍膛力支須左腕屈其三指仰張如架右腕扼槍機槍趺之力抵於右膊極文人之力演習不過三槍腕力已盡若在女界纖弱過於文人而兩股勁力或因裹腳而荏安能支拄且一軍彈盡則須肉搏或用力猛斲或用槍趺倒擊前方撲敵而後已為人所乘謂此纖纖者能與北方食麥之人競力耶顧神州發難伊始女界不能不具此思力吳宮教戰之事特作外觀不必用以作戰鄙意尚以紅十字會上著眉峰大怒曰妄男子勿肆口誣人今日幸未攜得手槍不爾汝胸間洞矣月城亦微慍兩頰皆赬不作語倪伯元長揖眉峰曰仲英戇而不檢幸眉峰少寬假之仲英微笑興辭伯元送至樓次問寓居所在仲英以長髮棧告之第三章遇豔明日伯元及寅谷皆至相見大笑述昨日事寅谷曰仲英太獰直方今女界不惟勃勃有武士風並欲置身朝列平章政事謹厚者檢避其鋒諾諾不敢規以正言而挑達佻者則推波助瀾將借此以貢媚故氣燄所被前無沮抑之人仲英昨日正言彈之適中弊病宜其不能任受仲英曰中國女權之昌可云盛滿但觀仕宦一途其敬畏夫人有同天帝號令所出雖庭訓不能過也今女界猶昌言為男子所屈暗無天日此或未嫁夫者之言若正位璇閨威令無抗則玉人顏色過於朗日晴天矣伯元大笑曰仲英持此宗旨不改者後此所遇悉皆荊棘汝須知牝獅之牙吻不易當也仲英曰當謹避之伯元曰今仲英以何日赴鎮仲英曰吾聞武昌軍隊人人有反正之思謂到鎮一面家兄赴鄂一覘動靜寅谷曰此間屋宇沉晦且出小飲於海天春於是三人同行覓得酒座甫去外衣忽有美人搴簾盈盈出其素面風神絕代呼曰寅谷伯元今日乃欽生客耶兩人同起曰秋光女士何來客為王仲英亦吾輩中人可入小坐秋光岸然遂入與仲英相見女胡姓南京建昌人也敘誼為同鄉仲英既豔秋光之美又患暴烈如盧眉峰遂不敢道及時事乃秋光者溫雅無倫問伯元曰日來曾否晤及眉峰月城諸人仲英失色寅谷失聲而笑噴酒滿案秋光愕然曰所謂經武練習隊者如何詎兩人所營謀者中有變故耶伯元曰否否同述昨日眉峰欲出槍斃仲英事秋光蹙然曰何至於是神州陸沉戮力固仗男子我曹巾幗所以出而襄助者亦以鼓勵英雄奮往之氣前此數百年英國武士較力必得名姝為之監史勝者向之長跽加以花冠非謂女子之勇能與男子馳逐中原大凡英雄性質恒欲表異於女子之前即所謂經武練習隊者何嘗非有志之所為特資為激揚前敵之勇氣使知女子且不惜其生矧堂堂男子乃使其背為敵人所見可羞孰甚眉峰伉爽有丈夫氣吾虞其暴烈往往開罪正人行當以正言規諫之仲英聞言爽然始敢回眸平視見秋光冠鴕鳥之冠單縑衣腰圍瘦不盈握曳長裙小蠻靴之黑如漆天人也不惟貌美而秀外慧中尤令人心醉惟神宇之間含有靜肅之氣凜然若不可犯而和藹之言味之乃如醇酒即斂容答曰女士識高於頂不佞不能為游夏之贊但顧願女士時時抱此宗旨用以感化女界須知女於之貴萬非混濁世界中泯泯者之比發言當如金科玉律必使男子遵行含高識於和平之中不能褻莊嚴為憤激之論秋光意大感動即曰吾鄉乃大有人敢問先生南來何事仲英曰家兄為鎮江軍官久不相見今且往省之秋光曰先生曾至西湖乎仲英曰固聞其勝伯元曰恨仲英方匆匆欲溯江而上不然侍秋光一覽西泠風物亦大佳事仲英曰戎馬風塵安有此種清福不知近日蜀事如何秋光曰吾近得表兄重慶來書趙某以謀反誣股東收捕如處劇盜飛章入告讀邸抄有旨四川逆黨勾結為亂飭趙某分別剿撫並飭段芳帶隊入川而雷慎予復奏成都城外有亂黨數萬人四面攻撲勢甚危急各府州縣亦復有亂黨煽惑鼓動聞已用錢西齡會辦剿撫事宜一面抽調鄂省軍隊紛紛赴援實則茲事一錢西齡已可了即專屬王人文亦足收戢亂萌顧憒憒之樞臣乃張皇如此真使人難於索解仲英曰女士論時局真能得其要領鄙人五體投地矣秋光色赬謝曰先生獎掖逾分使人難堪寅谷伯元同聲言曰秋光女土不愧知言仲英先生初非瞎贊兩兩得之席罷三人同送秋光至於門外秋光登車時獨顧仲英曰再圖相見第四章鄂變武昌者禹貢荊州之域天文翼軫分野此沿故書之謬自周夷王時地屬楚楚熊渠封其子紅為鄂王始名鄂春秋時謂之夏汭屬南郡漢置江夏郡治沙羨三國時吳分江夏更立武昌郡徙都焉晉以武昌隸江州江夏隸荊州劉宋於江夏縣置江夏郡兼置郢州梁分置南北新州隋平陳改置鄂州大業初復為江夏郡唐復為鄂州天寶初改江夏郡乾元初復為鄂州屬江南道元和初升武昌軍節度五代時唐遙改武清軍南唐復為武昌軍宋以鄂州屬荊湖北路元至元中置鄂州路大德中改武昌路明甲辰年改武昌府清仍之其地扼束江湖襟帶吳楚南抵五嶺北連襄溪墉山而城塹江而池天下要區也清廷以雷慎予督其地自廣州事起鄂中大震雷大集將校信誓邏騎四出八月初闔城流言鼎沸言大江南北咸有革黨潛伏將克期舉事雷大驚發軍符召集巡警及右路巡防隊警務公所消防隊與第八鎮工程營環衛節樓夜中岌岌與姬妾相守偶聞爆竹聲亦以為炸彈發齒震震作聲不已十三日急檄召張虎督騎士入城復檄巡警道王越莊扼守江岸止機船及小艘向夜咸不得渡十五日風聲益緊雷戰慄無人色薄暮即閉轅門飭騎士入駐自堂及庭坐臥無次皆軍隊夜涼風起燈光黯淡而張虎則督其所部分巡賓陽門混成協統黎公亦以所部屯武勝門外十六日雷大集僚佐議平亂然實無策但謀自衛節署中一二三四正堂及五福堂兵警充斥復移召混成協統黎公以兵駐漢陽兵工廠檄長江船隊楚謙楚同楚有及本省巡防艦隊楚材楚安江清江泰摩擦炮膛儲蓄火力停泊江面如待嚴敵臬司馬章恐獄囚乘亂逃逸亦嚴兵扼犴獄籌防周備顧所不能防者人心耳十七日以後邏偵愈密而漢口租界已擒得黨人雷知禍發不遠計革人既潛漢口而武昌中襨伏必多是晚張虎得報革黨窟穴凡三次處一為小朝街九十二號一為八十二號一為八十五號張遂以精銳進撲在九十二號中獲黨人八合兩處共二十七人中有龍韻蘭者女學生也娉婷作西裝若不勝衣然侃侃對簿氣概如男子承審者為鐵鍾黨人一一自承不諱遂駢斬於東轅門外正倥傯間諜言雄楚樓北橋尚伏革黨當事者即潛兵往取室中燈火熒熒方印刷告諭謄繕名冊兵入有登屋遁者縛五人歸同時炸彈發者數處節署亦得炸彈一巨篋為教練隊學生兵所藏立斬於堂階之下雷即夕電奏言已駢戮革命黨七十三人鄂禍弭矣越十八日復獲黨人得名冊多尺籍中人於是人人惴恐知不先發禍且遄及十九夜工程第八營左隊壁間人聲大噪用白布纏左膊以同心戮力為口號萬聲嘩動隊官阮榮發倉皇問狀茹彈立僵步隊二十九及三十兩標同時響應殺其長官五人下令城中能閉戶勿出者免死揭械趨楚望台旗軍素不習戰聞變在睡味懵騰中手顫不能勝槍枕藉死者百餘人巡警知勢不敵潛下其佩章微服而遁時十五協兵士亦大集與革軍相應和協統王勝飛電告張虎立時遜避革軍遂載子彈至蛇山下關馬廠咨議局旁直撲節署而署中衛士已先變縱火擲彈喊聲沸天雷慎予已先載其姬妾於江船中及火起遂挾衛士數人出城革軍不知雷遁分軍撲藩署然衛隊尚能戰開槍互擊二門立毀尚堅守銀庫藩司某越高墉而逃各署以次收檢乃悉力攻節樓架炮於蛇山高處毀督署頭門夜午炮停收軍聚議顧不得統帥然黃陂黎公者忠謹端毅素得士心僉曰必黃陂出大事乃定乃群趣黎寓起公領此軍黎公從容承諾遂長鄂軍政府行大都督事立唐齊武為民政長嚴定軍律城中肅然第五章鄂政武昌既定以兵收漢陽兵工廠司廠者為東越王子鑒通西學能文章兵至以都督府教令受代且曰君能任此者可勿行王不可遂以單衣出同時收鐵廠司廠者為李一荊聞變歸黎公遂留治廠事既收漢陽全鄂底定遂真立軍政府分司令軍務參謀政事四部收集鄂中知名之士分任職司其條例曰第一章都督府第一條曰都督分設各部一曰司令二曰罕務三曰參謀四曰政事第二條曰前各部直轄於都督受都督指揮命令執行主管事務第三條曰司令軍務參謀部自下級軍官以上政事部自局長以上均由都督親任各部各營下級軍官由該管長官呈請都督劄任第四條曰關於軍政重要事件由都督召集臨時軍事參議會議或顧問會議議決施行第五條曰都督府設秘書官若干員由都督自行辟用軍務部總務科員仍兼充秘書官第六條曰凡發布命令及任免文武各官均屬都督之大權第二章為司令部第七條曰司令部總長都督兼充第八條曰司令官分二種中央司令官若干員由都督親任地方司令官由各地鎮守軍事長官兼充稟承都督執行任務第九條曰司令部置幕僚由司令官請都督劄任置收掌員兩人書記員四人傳遞官四人第三章為軍務部第十條曰軍務部置部長一人副長一人下列七課一總務課二軍務課三人事課四軍需課五經理課六執法課七醫務課第十一條曰總務課掌左列事務一屬於機宜事項二關於軍事公文書類之收發編纂保存事項三印刷及翻譯文書事項四關於徵發物件表冊報告及統計事項五依例規應辦庶務及不屬於各課事項第十二條曰軍事課掌左列事項一建置及編制事項二軍隊配置事項三演習及教練事項四動員計劃五戒嚴及徵發事項六關於戰時規則事項第十三條曰人事課掌左列事項一關於將校士官及附屬文官之進退任免分科定俸事項二關於各項人員名簿及兵籍事項三關於軍事恩給進位賞與事項第十四條曰軍需課掌左列事項一關於軍事出納預算決算報告事項二關於軍官兵士俸給及旅費之規定事項三關於軍裝糧餉及馬匹給予之規定事項第十五條曰經理課掌左列事項一關於軍裝被服之製造及檢查事項二關於戰用箭械及馬具事項三關於陸軍諸建築事項第十六條曰執法課掌關於軍政裁判事項凡關於犯罪事項應由軍法會議議決施行但都督有特赦命令者不在此限第十七條曰醫務課掌左列事項一關於衛生及飲水用水事項二關於醫療病院及各營療養事項三關於衛生材料及恤兵團體之組織事項第十八條曰各課員之配置另定之第四章為參謀部第十九條曰參謀部置參謀長一人副長兩人參謀官若干人由都督於將校中選深通軍事學者親任之第二十條曰參謀輔佐都督參划防戰及關於用兵一切事項參謀部應行各事經都督核准畫諾後即移送於各該部管主任部課執行第五章為政事部第二十二條曰政事部置部長一人副長一人及七局如左外務局內務局財政局司法局交通局文事局編制局政事部條例另定之第六章加以附則第二十三條曰本條例自經都督核准之後即公佈施行第二十四條曰本條例至鄂省大定交戰團體鞏固之日即行廢止另由都督令軍政府國民組織臨時議會公舉政務委員分任責任以上條例讀吾書者至此必顰眉無味且掀過此一章另覓下章取其新奇有趣者不知此為必存之故事也凡小說一道有但言情愫供酒客花前月下之談有稿本出諸傷心之人目擊天下禍變心懼危亡不得已吐其胸中之不平寓史局於小說之中則不能不談正事諸君試觀革命中英雄有堂堂正正心存民國坐鎮武漢堅如山嶽如黃陂黎公者耶冷紅生與公初無一面亦不必揄揚其人為結好之地但見名為時杰者多不如此且以私意徵及外兵戕其同胞尚覥然以國民自命其去黎公寧止霄壤以上條例固臨時草創不必周備然已足見公之用心矣第六章述憾中秋月圓時仲英尚在滬上繼聞武昌之變即匆匆俶裝赴鎮江伯凱方出未歸以林述卿甫至鎮鎮兵人人咸欲踵武昌之轍林以時會未至不之許呼伯凱商酌軍事至晚始歸伯凱一見仲英喜溢眉宇握手不能言說久乃曰老父如何得家書言至康健然翁忠於清室恒不直阿兄所為胡以今日容吾弟至此仲英曰翁實哀悼德宗皇帝方帝賓天時痛哭彌月聞侍醫言每進一藥而閹人崔瑰恒用東朝之命沮梗御藥房所儲者多蟲蛀不堪進御侍醫偶言請諸東朝御藥房而崔即厲色拒絕大漸之前二日侍醫入覲東朝御養心殿中坐李太監用長桿煙筒跪而進煙帝氣息僅屬坐於殿右御案用藍布為幕侍醫請脈帝問何如侍臣曰上脈息較前為縮而內務府尚書魁崇老而聵亦隨侍臣之後問脈狀帝怒厲聲曰縮東朝努目顧帝曰汝乃不知魁為聾子乎侍醫震懾移跽東朝案下陳奏皇帝脈息已呈虛象東朝抗聲言曰汝不聞虛不受補邪崔瑰及李太監侍側齊聲大呼曰汝滾下列方方進時崔瑰傳東朝旨曰凡藥不經皇帝御過者勿進明日帝已彌留侍醫入瀛台進涵元殿帝居左廂案上但一墨盒有片紙書曰今日不能地上陳一白罏御榻上盛陳舊之氈氈枕畔有貞觀政要一卷及鐵道章程帝喘息言曰汝質言吾脈息果如何侍醫奏曰仍縮如前日帝曰能萬分得生否侍醫曰上天佑我皇家聖壽必無疆帝歎曰汝今尚為此言乎我知之矣汝退而處方時有太監入奏言佛爺不豫帝尚欲強起問安顧瀛台去儀鸞殿須遵石路穿榆柳而行為路可裡許帝疲不能起明日崩於瀛台近習摘纓入侍東朝東朝怒曰汝輩乃敢持服用不祥以魘我耶趣令吉服又明日東朝亦晏駕遂立少帝阿兄外出數年或未之了了也伯凱歎曰果戊戌變政得行亦不至有今日武昌之事蓋柄政者彌不如前矣仲英曰時相童公方大起邸第於銀雁衚衕輦太湖之石無算自巷東達於西口粉牆均加堊治聞外間言飽受洋人金錢也而純郡王則抽調崇陵之匠大興土木於靈清宮之側高樓上聳雲表仙樂風飄處處皆聞而矯為清白者為膏公亦以陵工起第陶王則時時餉純王以音樂全旗之人皆傾心於賈郎議政王起邸其初估值二十八萬後乃一百五十萬成之匡王邸中但以鸚鵡論已達二百架以外王子奉使為英人侮辱不聽專車且列班於埃及土耳其之下覥不以為辱父子爭進苞苴國之欲存寧可得邪伯凱曰人心喪失至此試問國亡財將焉植林述卿蒿目時事將起而應黎公殊閩產中之表表者言次忽聞門外大呼曰若兄弟談心至樂乃棄擲朋友於不顧此為何理趣辨黑白仲英愕然伯凱笑曰此述公也第七章訪美言次林公已闖然入門豐頤廣穎須角上翹作武士裝人極勇健顧仲英曰吾不待通名此決為王仲英以面龐與伯凱乃無毫髮之異顧行客必詣坐客今我轉來求面仲英得毋微悖於禮仲英曰行李匆促家兄又造述公帳中議軍事軍事秘密故未敢孟浪參與且又未得家兄介紹故趑趄未進寧敢輕公述卿笑曰前言戲耳吾在此盼仲英之來有同望歲仲英來自滬上聞滬上人士將作何舉動仲英曰彼間本為革命黨人根據之地聞先著手必取軍械局述卿曰得之矣得此足以資助鄂軍此間統制亦解事然未敢輕舉明日為二十二日聞統制公將親蒞鎮江集各軍大伸誥誡然人心之渙久矣詎區區言論所能挽救仲英曰吾意將同伯兄一聆俞公大論述卿堅訂明日小飲於其帳中匆匆遂別是夜仲英與伯凱深談至漏四下始睡明日俞公至鎮大集將校演說革命之無濟徒長亂萌而身家且與之同燼並令目兵削牘以記且殷殷與偏裨道寒溫日暮造述卿飲酒半述卿屏人言曰武昌事起而此間人諱言革命乃愈幽閟顧大勢已成猶浙潮之入港雖羅剎之磯西興之樹一時咸使淹沒謂錢王三千水犀之弩其能當耶此間邏偵四布軍人一舉一動匪不留意偶有不慎禍發且不旋踵吾恐所部畏死而惰隱中聯絡諸將又多購報章俾所部讀之知天下大勢此吾隱中維持之法維此間一月不發則江南一隅不易著手吳師嚴密而守舊餘人咸右清廷然吾觀鎮軍必可效一日之力特金陵軍隊如何則不之知仲英亦曾識林竹橋乎仲英曰得非能書善詩之儒將林君治融耶述卿曰然吾昨日曾以書問之至今未得報章也明日竹橋書至言相見於滬上述卿曰伯凱在鎮決不能行仲英曷與我赴滬一晤竹橋登車時適相遇述卿遂問金陵消息竹橋曰武昌四戰之地非得金陵則武昌決無後援今吳帥嚴防所部動息必加偵察於是部曲均解體有潛赴武漢者惟卒伍中聞黎公舉事亦覺主者繩檢過苛挑之即可動然須得一良指揮則大事立成惟十七協統領孫萌曉暢軍事苟以善說者導以利害得此人主軍則金陵唾手得矣仲英大韙其說遂同寓泰安棧仲英心念寅谷伯元復至泥城橋乃見寅谷不見伯元遂暢談鎮寧軍中事寅谷忽曰汝見胡秋光否仲英曰秋光近狀何似寅谷曰此間有人倡女子北伐隊請秋光署名秋光但力任紅十字一力調護軍士被創者仲英赴鎮後吾凡三見之然每見必問仲英其視若有同戚畹秋光住三洋徑橋小巷中與其叔母同居仲英曷往面之吾有事且出仲英遂起別以車向三洋徑橋果得秋光住處入門小竹五六竿案上膽瓶供白菊十餘朵門開鈴動秋光款款下樓一見仲英即握手問別後何久無書仲英曰匆匆數日耳何言久耶秋光微笑肅客左廂壁上懸董香光書王建宮詞八小幅東壁則文衡山作楓林秋靄橫幅西壁則秋光自書齋額曰遲青館娟秀似趙鬆雪秋光令小鬟進茗即詢鎮江軍隊事仲英曰林公老謀壯事必遂所圖特吳帥為清室貴臣倉卒不易著手今能得其部曲中重要人物饣舌以美利無難立時反正惟此間有倡女子北伐之事究竟如何秋光笑曰女子之纖弱不勝兵仲英寧不知者彼輩平日蟄伏閨中讀七言小說非言女將平戎即言得九天玄女秘授此種謬說已深陷腦海之中近稍親學又煽於平權之說思以綿薄之力追逐中原男子持正者寡不能不依阿貢其諂詞女子焉有遠識遂自以為是而浮薄通文者又爭為捉刀作論說侈張於報紙張之不已又時時開會演說前此界域殊嚴不許男客羼入今則圂淆無別縱演說不得要領而男客亦為鼓掌以張大之近者中年老女稚齒孀雌慕此風尚亦持不根之論出而炫人胡秋光一生微微解事萬不欲自欺以欺人仲英頗以秋光為狂謬否仲英悚然不能即答久乃曰王雄有萬死之言本不宜發諸唇吻今蒙女士見重敢請家世秋光不期淚盈於睫語不成聲曰先大父為金匱人薄宦沒於江右先君飄泊南康外家出資為捐得佐貳蒞任數年宦囊餘七千金以劇疾沒於建昌兒金匱無家而先慈復見背遂冒為建昌人韶齡得稍稍讀書者均先君自行指授今孑然依叔母以居叔母無兒終日長齋誦佛此間女友固不乏然皆襲為謬說以詆呵政府為直以剽襲法政為能隳禮義之防成淄蠹之行吾雖虛與委蛇心殊薄之仲英洞明世局其對盧眉峰語蓋尊禮女界非薄視我輩吾心殊切敬禮今茲雖有經武北伐之議吾專以紅十字為宗旨無論何時宣戰吾必赴戰地盡吾天職仲英曰今日女界所謂大放光明者殆同煬灶若秋光女士者方為如來指上之毫光能使阿難立生神悟仲英生平知己舍女士無第二人也秋光二頰皆赬久久無語第八章規戰仲英留上海一日歸時述卿已聯絡巡防隊及各炮台管帶定策以巡防隊保衛租界及鐵路車站惟新軍無機關炮乃規劃出密賞能得機關炮一尊予一千元然鎮江形勝已為旗兵立壁述卿遂約仲英偽為遊人攬勝者憑高窺其疏密所在以便進攻迤邐行近旗營迷不得路仲英進問司壁者以向南門當何趣兵告以須遵故道歸前趣不可得路仲英偽弗解遂左轉仰見高阜有一小廟遂同述卿踐危石而上俯瞰旗營歷歷皆見既歸述卿發令遣臧易二校至京峴山相度原隰且偵察象山焦山二炮台射擊力之遠近計鎮江西北門瀕租界進兵時當直取東南營度經日伯凱仲英咸與其議明日林竹橋遣其弟治淵齎書至言事急矣北軍已由秦皇島以巨艦載入長江抵鄂我軍若得鎮江即可用炮台扼寧狙擊不聽前仲英曰此策固善然士心雖附而金陵未下若悉建業之眾來襲吾後即得鎮江炮台前後受敵勢亦立蹷初八日陳生履雲至自江寧言兵心已渙而主者尚極力鎮攝不令蠢動明日三十五標第二營左隊排長黃國輔家忽為旗兵檢得炸彈全軍大嘩且立發於是章明端木三管帶議將各營分駐仲英曰新軍五營若去其三兵力銳減必難集事公當極力止之不聽行述卿如言然端木一軍已下船章明二校聞言遽止而謠諑遂四起矣述卿鎮定微示將校以意謂舉大事非持重不為功且持重非猶豫之比司馬法曰太輕則銳銳則易亂太重則鈍鈍則不濟吾今日亦求濟而已旗人無故決不開釁諸君且靜候予之號令仲英曰鎮江舉事不惟宜規金陵即蘇州亦切近之災不可不先聯絡述卿曰餘已預籌及此統領艾君琦者予執友也明日當往說之迨述卿歸而孫萌適分遣三十五標及三十六標新軍分屯丹陽高資新豐諸處述卿大震已而章君至述卿曰孰為君划此策者今茲敗矣章曰兵心已動不分駐則將不受令而暴發果公有命吾及端木與明君決盡死無有退衄仲英適在側言曰三君既屬同志則咄嗟間仍可呼應也時金陵帥府下令各標營俱開駐秣陵關然皆不予子彈復以機關槍十三尊授鐵量又以野炮十八尊授北軍於是舉軍大憤隱將槍炮撞針磨熔俾不良於用仲英曰金陵軍心如此苟以人說之可以得志述卿曰然遂令嚴海至秣陵令舉軍要求子彈時三十五標已受令移屯述卿與劉君成二軍亦分駐劉駐竹林述卿壁蔣王廟第九章復滬自武昌一倡厄扼長江之上流北向可由豫以規燕而下游諸行省清廷威力已不能及上海一隅尤為民軍發源之地英偉少年及敢死之士雲屯霧集北向忤視躍躍求逞女界尤倡言革命終日議論騰沸外人以清廷不振任用親藩知國勢傾頹已不可救乃嚴守中立甚有隱相黨人者而天津之法界尤為死士之淵藪九月十三日日中民軍猝起據上海閘北巡警局巡士聯翩歸附爭向巡長索取子彈租界以外槍聲如沸逾時民軍進據巡警總局立白麾大書光復二字於空際能言者爭出演說巡士右膊環以白布商團防營從風而靡居民大震白晝閉戶民軍逐戶勸諭俾勿震懾申正民軍以敢死隊五百人長驅入城城中守備單弱城樓立為民軍所據滬道劉燕貽已攜關防預遁囑其僚吏幕客潛避洋務局民軍入署不戮一人擲炸藥於川堂之上大聲沸烈火光熊熊燭天矣繼至府署郡朝已空民軍亦縱火焚其大堂繼至參將衙署楊某出揖民軍請自避讓願勿舉火災及平民眾為感動遂不縱火上海縣聞民軍至亦從容出迓言群君舉義鄙願所甘惟獄中囚皆萬惡不可赦義師弗察一逭其死則惡且愈稔足為義師之累眾可其請乃不釋囚仍以兵環守之城中略定遂議取軍械局而局工正值罷役民軍寥寥數十衣白衣袖間界以紅線力擲炸彈崩聲隆然守者爭出縱槍民軍死傷者共十六人然尚力戰忽諜言龍華有大隊來援遂撤隊歸明日遲明民軍復進撲再接再厲官軍尚力戰顧道梗援絕軍無後繼孔道之上民軍均以巨炮扼守官軍大亂散走民軍遂入領全局將局中所積槍械立時俵散上海通樹白麾一色縞素商賈貿易如常西人見之嘖嘖稱異大張告諭於衢街之上其文曰我中華同胞建國於斯四千餘年均屬黃帝子孫後因明末流寇之亂被滿人乘危佔據我同胞受其殘虐者二百六十年矣本軍政府為拯救同胞恢復祖業起見東南各省已次第克復上海為通商巨埠自應即日收回本製造局雖係滿清政府設立其實皆吸取我同胞脂膏資以舉辦且所造軍火本以防外今滿人欲以殘殺漢種用心之險惡吾同胞稍具識力者匪不切齒痛恨今本軍政府已舉民政總長經理局務凡局內司事工作人等務須一概照常辦事聽受命令毋得違誤致礙大局特示上海既歸民軍吳淞亦同時響應十四日通懸白麾駐鎮吳淞之粵軍望風投械復立軍政分府以所部轄於武昌承為中央軍政府知黎公英武足以集事也於時士大夫擁巨資者爭避地上海伏匿寓樓不敢舉踵外出好事者倡言此輩平日婪索飽其貪囊今事敗潛蹤至此吾輩出百死成光復之功轉為貪酷者捍御其黃白物因之邏偵四出日竊竊然以馬車托名流柬請駐馳至租界以外即而縛之榜掠千數氣息僅續必得資而後已造謠者又紛傳某某為政府間諜將不利於民軍宜盡其家遣人中夜投書其門謂爾不日難作而奴輩亦因此脅劫其主人探微揣端動息皆為主人之罪公然坐索夜度之資於主人否則啟戶納刺客矣又互相賊害乘間造訪手槍猝發防不勝防名為光復人咸重足一跡無敢微詞及於黨事女界紛議北伐盧眉峰顧月城為之倡僉言秋女士無罪見戮大開追悼之會貽書東南諸省健有力之女子乃離叛其父母斷髮急裝急趣滬上入北伐隊又苦無資則分佈酒樓之中挾冊求助挑達佻亻達子弟因之恣與調詼一反唇間即指為干犯罰重金而求免者日有所聞李一雄黃克家貝醒澄三女士尤傲放無禮眾以胡秋光博學有識量爭推引之秋光私歎以為非佳兆也見眾唯唯無敢輕出一語凡會場議北伐者握拳抵幾醜語間出秋光但點首而已眾亦漸漸輕之以為不足計事秋光歸寓默然遂作書寓仲英曰仲英先生足下別後知君與述公方規劃鎮江述公持重非萬全不發然鎮江不得無以進規金陵金陵惟天保城最扼要徒取雨花台尚不為功吳帥儒者不解兵事且軍隊半已解體所恃者但有北軍今武昌已扼長江上流而滬上又為民軍所有海軍中人人亦有光復之志以說客動之當立下北軍但有直趨浦口向徐州而退此著在我意中想述公必有部署此間雖名光復而女界中尤呶擾不堪戰事屬之男子乃必進身參與貪天之功以為己力試問數處光復何者為女軍衝鋒陷陣之勞乃必張大其詞侈言國事耶近者此軍需之故雖名門閨秀亦撰冊四出向酒樓中求酒客助餉惡謔間作恬不知愧不惟不敢屬目聞之已為赬顏而為之魁率者尤好名不審大體前古叔季澆訛女變多在宮掖今茲群陰大煽乃為意料之所莫及秋光身亦女子何嘗無志澄清惟綜觀大局似有能了之人我曹只能如歐西基督教中之人實力為痍傷之英雄看護職業似盡何必雌聲而雄鳴令人增笑此間清寂寡可語者仲英若能抽身一至滬上相見尚有所言秋光拜啟書去之明日蘇州光復矣第十章收吳蘇撫陳德荃者頗以宦跡著於陪京庚子之年至以身當巨炮之口強敵為之奪氣近建節姑蘇人民亦頗心服時清廷下罪己之詔其辭曰朕纘承大統於今三載兢兢業業與眾庶同登上理而用人無方施治寡術政地多用親貴則顯戾憲章路事矇於僉壬則動違輿論促行新治而官紳或藉為網利之圖更改舊制而權豪或資為自保之計民財之取已多而未辦一利民之事司法之詔屢下而實無一守法之人馴致怨積於下而朕不知禍迫於前而朕無覺川亂首發鄂亂繼之今則陝湘之警報輒聞廣贛之發端又見區夏騰沸人心動搖九廟神靈不安歆饗無限蒸庶塗炭可虞此皆朕一人之咎也茲特佈告天下誓與我軍民維新更始實行憲政時全蘇紳民讀詔大悅已聞北軍轟擊漢口頗有無辜罹於煨燼者報紙一倡萬口嘩噪於是蘇屬紳士聚而協議且聞東南各行省俱已宣告獨立而滬上亦屬民軍遂議推舉代表往謁當事時為九月十四夜滬上已一律通懸白麾滬蘇鄰毗防為官軍脅迫民軍健者五十餘人由滬赴蘇潛赴楓橋新軍標營演說新軍同聲嘩諾集合全軍求子彈於主者隊官莫禁遂按名分給十五日遲明馬隊步隊工程輜重諸隊長驅入城人人以白布裹袖嚴扼閶門諸門則遣兵分駐於是隊長聯合諸紳入面陳公請長此軍陳公慨然領諾惟勿苦百姓萬眾呼萬歲群上大都督印建高牙於轅門之外大書中華民國軍政府江蘇都督府興漢安民城堞之上皆白麾招豋矣陳公既受事遂立四部以張伯直主民政應德洪主財政吳朝芬主交涉以談嚴為司法大張告諭大要謂意見二字最為可懼其潮流所及實足以亡國滅種而有餘大凡意見之起綜由權利之一念目今志士組織敢死決死團為光復共和計雖犧牲性命尚所不顧我同志同事但期可以達其光復共和之目的則犧牲其權利更何足惜蓋個人有意見則不能成團體各團體有意見則不能成一邦各邦有意見則不能成一國相爭相軋黨派紛歧人民或因此而受剝膚之痛尚何共和幸福之足云哉下略冷紅生曰嗚呼陳公之見何其遠也當蘇州獨立之始南北之見初未融洽及東南各省分立都督藩鎮之局已成陳公老謀壯事已確知有後來之局故預宣此言今日一一驗矣顧茲書篇幅狹不能著以長篇議論轉使喧賓奪主故不能不歸敘正文十六日軍政府得金陵諜者言吳中已遣騎二千來襲陳公聞報立時下令分兵兩支水陸俱進直趨鎮江於是闔城驚擾紳富之家倉卒出城城市一律閉肆似有重兵壓境者陳公遣數十吏分喻諸門秩序漸復時蘇鬆常鎮太五大屬人士進謁稱述奠定之功於是陳公遂有入主金陵之望矣且臨時政府方議籌設陳公遂奔走於寧蘇滬之間鎮撫無人軍警各挾其自由平等之氣概抗不相下莠民乏食漸漸出掠旁縣而新軍排長多少輕狡好事遮路人強下其辮用為喧笑剪辮者大哄廣集多人痛毆排長崗警吹笛集眾將排長擁護入諸捕房遂歸留園紅十字會醫治舉軍大嘩破曉長驅而出沿道木龕一一僕之於地徑趨一區警局彼此開槍惡戰旋軍政廳盧君以兵鎮攝軍警略定自是之後彼此尋仇無虛曰蘇垣雖名光復而蕭牆之禍岌岌然人皆重足一跡而陳公亦老病龍鍾遂薦在公自代此為金陵光復以後事也自十三十四兩日滬蘇反正迅若迎刃而解於是滬上王藹魯至鎮江語林述卿以狀仲英進曰蘇滬已定則鎮江兵心愈難遏鎮為金陵門戶武昌已據建瓴之勢吾鎮不先著手吳帥以人代將軍者則所謀均廢矣述卿曰善遂集巡防營管帶張震劉晉芳龔育相等分授機宜並隱飭各炮台炮目同集蔣王廟力轟旗營舉烽於蔣廟高峰之巔眾軍視廟前烽起進撲同時命三騎士傳語三十五標諸校令作戰備匆匆間陶平南書至言將與述卿相見於大觀樓陶蓋革命巨子也述卿至陶言上海已光復蘇州亦下且得軍械局軍火多而金陵方盼子彈宜以人往得二百人足矣述卿遂微以軍中部署告平南平南授以四百金言留此以資運費述卿遂歸蔣王廟而白額虎至抵掌話至遲明第十一章完鎮仲英連日佐述卿筆札兼籌規取鎮江之策得秋光書幾不能復述卿既往大觀樓乃伏案作書報秋光曰秋光女士惠鑒得書讀至數十遍已縫錦囊佩之胸際矣天下見地之高持論之正料事之精寧有如我秋光者邪鎮江都統昏憒不習戰旗丁貌為訓練暇則籠百舌飲醇酒用自娛適人無戰心林述卿謀自蔣王廟以巨炮下瞰滿營一轟當立潰惟新軍三營已分駐丹陽高資新豐諸處精銳可用者特蔣王廟一軍顧東南大勢民軍已得其要領兵民咸惡親貴之貪沓誤國吾思不舉則已舉則必濟計此間動兵為事不過三日女士所辦紅十字會如何被創壯士果得姑射仙人為稱藥量水即被巨創定無不癒矣惟此事非合群不為功籌費固賴之公家然擇地必須嚴潔病人便旋之事固需男工但以牀席裀褥種種言之費已不資滬上女界諸名流有無柄握務乞詳示老叔母長齋繡佛足不下樓未知遲青軒中邇來增幾許佳什雄於前數年東涂西抹間為詩詞從軍以來一切都廢顧為女士之故轉生我拈弄翰墨之心林述卿亦間為小詩瑯瑯可誦在今可云儒將異日女士能至鎮江可以與述卿相見其夫人已居滬上頗鎮定不畏死亦女中之傑出者也秋氣已深諸惟衛攝不備書訖述卿歸飭各隊官每隊出兵二十名赴上海領子彈並同時下令以王子澄領蔣王廟軍以許仍士領劉營軍翌日出發是夜軍中人人受令備戰事矣十六日孫萌至軍飛柬招述卿赴飲席間語至慷爽言鎮江可圖述卿曰統領知旗營兵額實數乎統領知各炮台客兵實數乎孫萌曰否述卿曰然則詎易言攻取之策且前日統領分遣諸軍散處丹陽新豐高資之間信息睽隔咄嗟號召為難孫曰此非某意也述卿曰軍中意頗異同謂公屍之孫嘩辯不承述卿遂以質言動孫請將散駐新豐丹陽軍隊集京峴山攻城留明字一軍防高資孫大韙其議時談維城適在座微語孫萌曰林君部署井井有大將乾略不如以此軍屬之孫諾登時請述卿長此軍時軍中聞孫萌來頗不懌迨聞以大權屬述卿始悅十七日發令移營趣京峴山十六夜仲英屬稿發文告伯凱則宣告諸軍倥傯至遲明人人各以白布纏臂眾擁林述卿出廣場中諸軍環列舉槍為禮後靜默一無聲響述卿乃亢聲為眾演說曰自愛新覺羅氏入關據有中夏二百六十餘年種族既殊漢種懨懨蜷伏威稜之下貴賤之辨既嚴囚奴之辱無訴顧物極必反漢種自知慚慨故力謀反正復我漢民威儀然前僵後踵經斬殺鏟刈仍不少屈憤鬱既深故武昌一呼應者四集今蘇滬諸處以次收復鎮江一隅寧非漢種所屯聚者邪諸君子不以某為不肖命長此軍某不敏願執鞭策從諸君之後傾此政府冀有重見天日之期即為漢族再興之日謹與諸君約法一為嚴守軍律一為從令一違法必懲無憚親故一自宣佈獨立後兵給雙餉戰時給養均出公家演說後諸軍呼萬歲遂改鎮軍三十五三十六兩標為鎮軍第一協以端木元森統第一標以明榆林統第二標全祖興為總執法遂頒軍令曰象山焦山兩炮台向城轟擊炮聲動城中自有內應劉協統率第一標一二兩營趣東門猛攻入城後在道署集合端木統帶率第二標一二兩營趣南門入時撲旗營至都統署集合第一標第三營屯京峴山為總預備隊攻城時專聽京峴山舉烽拔隊進撲領軍則居總預備隊以便策應是夜傳檄四出均仲英屬稿十八日黎明軍中一一受令將於夜中舉事述卿遂以書寓程都統曰漢族受滿人陵侮垂三百年矣文字之獄動致赤族捕奴之律禍及鄰毗漢將有功則滿人屍之官中美利則滿人據之不耕而食竭四海之力養此庸懦無階而貴雖萬惡之罪均與洗宥顧僥倖無持久之計讎仇有必復之時今天下共和鎮江不能獨為貴都統所有幕府已集兵城下深恐不先奉白猝爾乘城不惟於大義有乖且恐有無辜見累貴都統當相時度勢自明去就如願釋甲當於得吾書後將旗營兵械馬匹全數錄交轅門當以客禮相見竭誠奉白幸乞三思程得書大震集其所部籌議顧聞防營及各炮台已悉入民軍且衛兵及巡防隊亦已外向知不能戰且前一夕紳商集合公署乞解兵柄聽民軍入城而旗營又多半逃潰人不任戰程太息報書請降程自念身為清室重臣力屈勢窮義宜自裁遂縊而死而城外諸軍未之知也時諸軍俱集京峴山前待蔣王廟舉烽各營分配地點已肅穆靜待嚴敵下視各村田牧如恒初無驚擾之容述卿謂仲英曰此文明之師也顧伯凱安在仲英曰已隨劉協統趣東門述卿曰賢兄殊有膽智而仲英文采殊過其兄語已大笑時各炮台咸以人至司令處問開炮當以何時述卿言程都統已投戈降鎮江不血刃矣午正整兵入城全城安堵紳商集面元戎遂尊林述卿為鎮江都督第十二章女箴鎮江既定文告絕繁述卿日出面賓客夜治軍書眠食都廢仲英左右之不遺餘力忽得陶君樸清滬上來書述卿遂遣仲英至滬與陶相見陶述江寧消息非佳言將舍滬而趨鎮助述卿理軍中事時仲英居春元棧午前出飯座客所談多金陵戰事言人人殊仲英獨酌猝有人以手拊其背駭顧則一青年女學生也其後尚有一人年三十許狀如女教習執冊求助餉上有署名捐小洋一角者意殊輕蔑女學生自言徐姓然狷佻不類閨秀隔座有一少年奪去其冊細審作游語女學生亦就與調詼久久始書捐助一元客又出紙煙分授二女二女亦各出紙煙報之笑謔間作已而復至仲英席間仲英展冊則女子勸捐會啟也中有吾神州女同胞素以慷慨俠烈聞天下寧乏急公好義之人特欲自效而無路耳並尊程夫人為會長詞語堂皇而求助者則出之以婉媚仲英默歎遂捐十元女學生稱謝無已仲英飯已匆匆下樓沿道見有女子斷髮者仲英駭然問諸道中人則女子北伐隊也急裝短後與男子聯臂過市此為滬上前此所未有者蓋禮防既潰人人無復以廉恥為恒矣仲英俯首太息命車至秋光家適有繡幰停於門外刺入見座中有少年貴婦人見仲英迎笑稱曰仲英先生適同林都督成大功於鎮江吾女界中震英雄之名久矣今日面君如面都督仲英曰下走萬死敢冒昧問女士貴伐及族望秋光代為介紹曰此江南負盛名之貝清澄女士也仲英鞠躬曰大名久被寰中今日何幸得挹清芬清澄曰神州陸沉均當軸諸人附滿之過今當整兵北向犁庭掃閭吾女界中已聯合多人興經武之軍努力北伐異日燕京相見把酒為歡吾輩脫去數千幽囚復得參與政事寧非女界中放大光明想仲英先生為吾輩思之亦當曲踴三百也語次頻頻顧視仲英以仲英偉碩而白晢清澄顧之悅甚仲英方欲有言而秋光已以目止之仲英乃唯唯不敢作答清澄微覺含笑無語遂起立曰今日會中尚有評議因出表視之曰尚有三十分鐘屆期矣遂與仲英堅訂後會匆匆登車而去仲英謂秋光曰適來貝女士大言炎炎聞之脅息秋光笑曰君以為何如者此君習得報章中無數套語動曰滿奴漢族不言北伐即曰參政貽書遠道為遼闊難企之詞以聳女界使閩粵諸省無識之女子冒昧決其親故斷髮易裝附海舶而來中道遇颶嘔吐淋漓昨日至者數十人病態支離弱不能舉經人招待於某逆旅小樓中狂呻終日有泣下者此等弱質謂能犯隆寒以向北庭在風雪彌天中執槍與燕趙少年角勝乎嗟夫仲英吾亦女於恨無儀秦之舌以消釋其謬想仲英曰適貝女士所言亦頗慷慨秋光曰謬為慷慨人孰不能女子固有職分譬如佐夫子治官書為女學堂司教育以愛國大義自教其子即不然學基督教之仁心為創人看護至於梁紅玉之事僅得諸傳聞亦特言擊鼓助戰而已非身臨前敵與金人接仗也劉子曰雲霧雖密蟻蚓不能升者無其質也吾亦曰政務雖替軍政雖靡女子不能與者非其分也蓋媢嫉之心一生則眼前大勢如障十重雲霧名為才士一拘黨見則媢嫉之心立肇無論事之是非勢之成敗惟擁護其黨為上著仲英試拭目觀之後來國會一開政黨之爭必烈共和大局將立敗黨人之手矧女子妒心十倍於男子一經執著百折不回試問大政一落其手流失敗壞尚何可問仲英歎曰靜聽君言不能不節節中要惟如此持論將何以處同黨之人吾甚為女士危之秋光曰仲英危我我亦自危幸在會中適自承看護職役凡彼喧天議論炙手威稜吾咸不建一謀不樹一義彼蠢蠢者方以我為愚呆也為時非夙仲英得毋饑乎仲英曰適飲自小樓遂述其所見之狀秋光色赬蓋為女界抱愧久乃言曰尚有過於此者幸仲英勿以菲薄之目光矚及圂濁之地語次忽曰鎮江收復不戮一人聞述公部署井井令人心服髯參短簿仲英必居其一計日當規金陵矣近者金陵消息如何仲英曰非佳今晚當趁車回鎮顧心中秋光停目不瞬彼此相視可數分鐘仲英興辭秋光微喟送至門次至仲英之車轆轆出巷始翩然入第十三章聞敗二十日仲英同樸清至鎮江述卿接見憂形於色仲英問狀述卿歎曰敗矣餘方遷居此署道署也時見第九鎮工程隊官戴成文徨門外時來客如麻餘酬對不暇已而侍者言有戴君者請獨對戴入倉卒言十七日金陵已動兵矣餘聞言頓足曰子彈毫無焉能作戰戴曰金陵城中有蘇彬者約為內應機事弗密而城外之混成協司令官尤躁急不諳兵略悍然冒進過緯河出花神廟北端之雨花台江防守兵遂開炮向我軍彈射步隊兩標則抵姑娘橋曹家橋南端聞騎兵陷險紀律遂亂收隊後司令官命三十四標乘夜占雨花台三十三標則趣雨花台西側戰時三十四標一小隊突入敵陣而敵軍用機關槍彈下如雨雖將雨花自三面兜圍訖無成功我軍彈盡遂退守曹家橋憑高設險而城軍忽突出襲我司令部及衛生隊將負傷兵及病軍盡行屠殺並折赤十字旗主者已退至高資龍潭一帶矣餘方焦悚間而孫萌已至乞援余曰鎮江甫反正在在需兵且五營中子彈僅六萬顆縱使悉師而行亦不能下此堅城且此間百凡草創都督遽行不惟搖動人心而匪徒亦將竊發孫君無言力求出兵餘不得已已發遣防禦高資之第一標第一營管帶王浩然以所部往援矣仲英曰子彈未齊奈何輕舉管子曰存乎製器而器無敵又孫子曰攻而必取攻其所不守也今器已敗窳而不全而復進攻其嚴扼之地吾器窳而敵備周如何可勝第一標之師雖往無濟也述卿亦焦煩不已時白額虎至軍述卿令往說駐守南京海軍諸艦隊午後金陵潰兵紛紛至鎮述卿遣人招待而陶樸清有幹才述卿遂屬之以民政以陳伯萌孫肩虹兩人為參議然雨花台既敗警報日數至並言北軍且至人人重足而立白額虎適歸自江上述卿遂署為統制敵氛既迫上海蘇杭援兵均未到述卿飛電四出上下皇皇迨晚仲英方伏案治軍書而門外炸彈陡發府中大震衛士出槍戒備騎士十餘咸拔劍趨述卿門外環立擁衛鄭維城去外衣持手槍出視已而舍人入言旗人二十餘以炸彈襲擊仲英投筆曰亂黨不可留一一取而殲之否則立驅出城述卿曰王仲英君乃不聞前清入關時驅逐病痘之百姓乎當時百姓病痘者攝政王多爾袞令驅之四十里之外盡室皆行滿兵遂入取其家具俾之一空而痘童道死無算家人流離之狀不堪屬目今日旗人以報仇之故擲彈府門其罪可誅其心可諒且吾尤不能效多爾袞所為夜中無分良莠盡驅出城彼果繳出兇器以兵監之蓋可恕也仲英太息稱仁不已是夜漏盡四刻鄭元至軍政府趣述卿起言軍艦十五艘已歸民軍述卿即令鄭元為之撫慰先是述卿與仲英議以白額虎之為人勇而多詐令之游說海軍白乃令盧鑒挾炸彈隊數十人至下關登舟脅劫於是楚豫等十五艘均就撫時有人稱某公知兵者述卿笑曰見危則趑趄據勢則驕狎見利若酣蠅之醉腥毒蛇之奔穴此人在軍吾禍不遠矣而白額虎者雖助民軍然反側陰賊已而述卿之功果為二憾所掩仲英至事後恒引以為恨也是時述卿大置酒宴各艦長於軍政府述卿病嗽而喑然尚能演說賓主歡洽遂通電各處云軍艦中如鏡清保民聯鯨楚觀諸艇虎威江平江元江亨建威通濟楚同楚太飛鷹楚謙各艦於二十二日由敝軍聯絡一律歸順本月在軍政府開陸海軍艦聯絡大會立誓合攻金陵並於軍政府增設海軍處各艦艇公舉司令長組織完備一致進行謹聞電去後述卿遂謁司令於洋務局相見歡悅無間坐次浙江支隊長朱君以浙師來會述卿進曰北軍之覬高資非一日矣顧捍御強敵非炮隊不為功今浙軍既有炮隊一至高資則彼間軍心當立定朱君謝以疲絍當休息述卿曰吾已得諜城軍必不犯高資浙軍至匪惟軍心安而威力亦偉此去高資特小時之功今隊長留此不進脫高資之軍前懾城軍營無炮隊震恐致潰大勢且岌岌朱君悟下令拔營時餉糈奇絀通電各處咸有報章所籌但逾萬數主兵者力主進攻述卿苦諫不聽第十四章圖寧時進趣金陵之軍俞司令及朱隊長皆主立發述卿持重彼此議弗決仲英憂形於色正無聊間侍以京函入則家書也仲英自鎮江光復後凡三上書均不得老人手跡此函較平為厚知有長書即展讀曰諭雋雄兩兒自雋招雄南下餘已不復置念何者爾兄弟自信為革命巨子老子則固清室宦裔也自北軍入關順康初政固不見直於漢族然多爾袞鼇拜相繼枋秉政二帝幼衝動為所劫以後亦漸習漢俗尚無邪辟騫污之行為而德宗尤孳孳於立憲汝兄弟當已前聞不圖武昌夜呼而海內立時崩析鎮江之役至兵不血刃而闔城外向事乃大奇令乃知種族之辨雖九世之仇猶復也老人別有懷抱與汝輩不同汝兄弟好自為之劉向心為漢室其子與之異趣要之近年以來三綱之說已廢老人胡敢以庭訓相加致乖骨肉之愛林公述卿本有志之士不日間將進趣金陵然既稱同胞自不以多殺為威孔子言與不言胞胞字見諸西銘則張子之言也新人稱謂實本舊人願林公迴環此同胞二字之義則後此功名當未可量武昌一變東南瓦解九月初八日使館繚垣已洞舊塞之竅孔孔皆炮眼也此孽種自團匪雖寸臠端剛之肉寧洗此辱重陽日聞太原兵變灤州德州以次淪陷陶王尚有心知大勢已渙九廟且不血食痛哭彌日二目盡腫連日陸軍第二十鎮統制張繼祖合詞陳奏以十二事要君詞語凜烈朝議防有清君側之師已一一可其奏而太原之變陸中丞全家殉節矣陸君與餘會食可數次禮重其人不圖今日戕於亂軍之手茲事爾兄弟聞之但付一哂若老人者固有倒峽傾河之淚也隆裕太后已發內帑犒漢陽光復之師胡以不過武昌莫得其解十二日聞用袁項城內閣總理以魏午莊尚書補湖廣總督餘謂武昌尚懸黎氏之手魏尚書何由受代十五日以吳祿貞撫山右吳英年慷慨聞亦陰主革命者朝廷欲羈縻其人竟中刺客亡其頭此時東南半壁已成割據雖北來將帥如飛亦未易著手爾兄弟善事林公餘尚老健日讀文山指南錄間亦作詩多傷時之作不汝示也仲英得書笑曰阿翁理學中人自有此語然時會所趨吾亦不得不爾非敢顯悖庭訓三綱之說君臣一倫新學說中無是也若父子夫婦吾家綱領固在身從何來又安敢悖讀訖命侍者寓寄高資示伯凱時鎮江已動兵述卿命白額虎率揚軍七營巡防四營渡江趣六合攻金陵之右蓋用諜言某軍輜重悉屯浦口令白額虎絕其後路白欣然以師渡江述卿自領攻寧之師仲英亦挈槍從行道中述卿令作書告陳德荃曰丹陽都督惠鑒敵氛已迫不下石頭東南之基楨不固僕擬身率陸軍一面召集海艦合擊浦口一面已飭石統制率巡防合揚州軍隊要截某軍北行之路惟兵力單弱聞江陰尚有巡防五營並工程一營請公飭赴浦口扼守防其東下揚通使人民踐蹂願公通籌全局迅賜施行尋得復書工程一隊已赴句容留此五營以守江陰不能動也鎮軍遂迤邐向石頭矣第十五章用間石頭城者東以赤山為成臯南以長淮為伊洛北以鍾山為曲阜西以大江為黃河此言南都之勝等於北都者六朝以後明太祖曾建都於此迨及燕棣始都燕以此為陪京直至洪楊之役南都遂成瓦礫之場元氣久久未復然形勝仍存可以扼守古無炮台但守陸而不備水取金陵者陸軍多向新亭一路今則炮台扼塞處其險有五曰烏龍山曰幕府山曰雨花台曰獅子山曰富貴山此外尚有紫金山純乎天險用為屏蔽烏龍去城六十里前臨大江有二十一生炮二尊可迎擊龍潭進趣之軍隊幕府山炮台足以守護齊化門富貴山之炮可擊朝陽太平門外之軍隊雨花台臨句容獅子山備下關此非聯五鎮之兵佐以炮隊萬難為功而鎮軍不過一鎮騎兵八十炮四尊浙軍蘇軍炮騎略具然亦寥寥滬軍僅一千六百城中旗兵合北軍數逾二萬騎兵二千餘主客之勢既殊勝負之局可定述卿謂仲英曰北軍能戰而又據天險勢不可與爭鋒當日洪楊挫敗之餘李臣典蕭孚泗諸人拚命兜圍僅乃克之然尚以地道進今工程隊能任此否仲英曰然則仍用收鎮之策隱中聯絡炮台守者耳述卿曰然遂以說上官承綱及汪虎二將汪官既降諸台望風款納城中主兵者防炮台潛通民軍下令將蒞台檢核諸將諸將潛取炮機歸鎮江及黎天生軍佔領炮台各炮台一時同下乃廣布間諜入城多印刷諭降之書清將校佘明勛遂為述卿所用將城中所有部署繪圖示民軍蓋未戰之先已了了洞澈敵情矣聯軍雖有同胞之義然勢同烏合謠諑起如雲浪述卿焦思五夜不寢將奉身求退仲英極力勸止時議急於進兵而鎮軍中尚有一隊槍炮未及整備時已改推程德荃為海陸總司令定策與述卿合梁喬丹者老謀壯事人也易帥之謀均梁主之且以書告述卿人言可畏善為之備初六日大軍前進駐馬群得鄂中急電言漢陽危甚仲英曰此電宜秘出則軍心必亂遂草檄飭兵艦數艘赴援初七日程公德荃至軍時幕府山炮聲已動蓋內向以轟北軍而浙軍在孝陵衛與北軍接大勝而述卿軍進駐林莊居破廟中地濕如膏以稻草鋪地厚尺許坐臥其間夜得鄂中急電言武昌血戰六晝夜敵軍火器較利我軍堅守武昌乞以海陸軍隊星夜接濟述卿復電已以兵艦數艘赴援此間稍定即發陸軍初八日進兵述卿進謁俞司令司令述鄂中危急且言北軍已由津浦南來述卿告以白額虎已扼浦口矣時幕府山彈盡而滬上續運未到炸藥藏貯至伙顧無電力不能發而軍中已下令前進述卿危之延陶參謀定策陶以命令已發不能反汗述卿大憂是夜鄂中急電再至而宋漁父來電言與黎同述卿遂飛電海軍趣其急進時已潛遣小隊隱埋炸藥於朝陽門外夜中接戰槍聲如沸述卿急裝登紫金山望朝陽門巨炮一聲屋瓦皆震聞雨花台有衝鋒聲而朝陽門槍聲亦益烈迨曉槍聲漸稀眾皆以為城破矣已而三十四標譚排長至言昨夕親赴城瘞埋炸藥城內忽出炸彈適觸炸藥作奇響非城破也彼此相顧懊喪述卿建策攻此嚴城非巨炮不為功俞司令遂飭祁豹嘉赴滬運炮述卿以獨騎歸營道中規劃非得天保城則全軍均無柄握遂決計以鎮軍攻太平門一路午後陶參謀至言俞司令圖天保城舉軍無肯行者述卿奮然曰生死分也尉繚子曰眾已聚不虛散兵已出不徒歸非吾軍居前敵決無敢死之人今當大聚鎮兵而申討之俾人人盡其死力方能成功陶君曰吾以死助述公為之述卿呼仲英曰仲英試同行事之成敗係此著矣第十六章誓師讀吾書者當知革命非易事也非驕王弛紊其權綱非奸相排笮其忠讜非進退係乎賕請非賦斂加以峻急非是非顛倒使朝野暗無天日非機宜坐失使利權蝕於列強非四海之財力用之如泥沙非出獨夫之威稜行之以殘殺非無故挑邊任邪教興師於無名非妄意憤軍使天下同疲於賠款而國又烏得亡而革命之軍又胡從起觀辛亥一役武昌義士之哄特出於不平乃不圖一擁立黎公以正大光明之心跡循弔民伐罪之涂轍天下不期同聲而響應而林述卿者固黎公所欣賞之人也蓄大願而寡私心任難事而懷死志顧功成見忌幾為人所甘心焉林氏遂怏怏於鄉里間今年執業吾門聽詩義及史記乃未幾而淹然逝矣書中所謂白額虎者即躬行暴亂之人當日乃為述卿舊部使述卿在者自能以精誠感格使之勿動今何如也顧述卿戰略文采為異日史中所必不廢之人而誓師一節尤有精誠即辭說亦佳原文存彼筆記之中今吾書中文字則略為潤色者也時述卿與陶參謀同行至堯化門入壁起佘管帶傅青宣佈司令之意佘言目兵三夜失眠矣述卿曰有急令須聚眾而宣告之佘即吹角半炊許眾始大集陶君對眾宣言曰諸君累夜失眠矣兵間勞苦初無主將偏裨之別須知此來金陵豈為利來亦豈為功名而來天下困弊政久矣武昌既倡大義則我輩不能不刷漢種之精神力圖光復須知武昌四戰之地非得金陵則前後受敵武漢亦不能有天下事有前進一步可以全萬姓之命後卻一步即以敗垂成之功鄙人即第九鎮創始之人隊中上至官長下至目兵當能相識清初之鄙棄綠營有同芻狗以兵籍出自招募其後踐之一如奴隸其委化也付諸蟲沙二百年來雖曾胡之能收復東南半壁而綠營之士清廷初未嘗目之為功人鄙人進策辦此徵兵即冀稍通兵學明種族知向背預存今日革命之用今武昌一倡應者四集近觀楚皖遠視閩粵滇黔均已一一響應則金陵亦在唾手之間吾軍果一振作敵無戰心必然解體此即漢族重見天日之期事機萬不可失林都督與諸君同其甘苦數夜以來亦未嘗貼近牀席今日事勢已逼非得我輩同心戮力進趣天保城得其要領則曠日持久大屬非計鄙人以往來奔走舊疾復發夜來呻楚不堪今日特力疾與諸君布期腷臆願同心膂下此嚴城陶君演說後大嗽不止眾為動容述卿乃繼進宣言曰僕自京峴山導諸君至此近一月矣此一月中事勢萬變然鉗揣敵情似有可乘之機操必勝之要顧僕方往來籌劃上商司令下謀幕僚無暇與諸君晨夕相見或且謂僕為苟且之安須知頓兵嚴城之下不勝即敗敗則僕為禍首何利之圖而敢惰其官骸不為全軍謀勝利耶近聞飛語謂僕昵於原帶之營此語亦不為無因天下有不可告人之勞厥狀似逸有不能共喻之苦其心似私然不白之無以釋大眾之疑容忍之轉以為全局之梗鎮江反正以後僕即開足額兩隊赴青江浦一帶防剿土匪招撫地方軍無後繼供億亦缺饑餒在所不免然以僕平日交誼隊中尚無閒言所餘不足額兩隊為數隻一百五十名旗營日形不靖諸君之所知也晝夜枕戈防旗人竊發僕與此軍同命心憫其勞顧安危所繫則亦不暇顧恤然日中尚須搬運服裝器械糧食均恃此一百五十人直同苦力不類徵兵正以知主將之艱虞故不生怨咨審上下之同力故無敢廢怠而僕亦以此安之特較諸君三夜之不眠其勞亦復相埒依之舊有之部原是同胞詎諸君與我共事於此獨非同胞耶夫漸漬之久則膠漆解堅浸潤之至則骨肉乖析彼讒人之口正欲解吾膠漆之堅而析吾骨肉之愛諸君又安能聽之至今日僕之鹿鹿兵間未曾與諸君親密者亦自有故金陵天險徒恃鎮江一旅之師雖人人勇悍無畏然亦須軍有後繼故蘇浙二軍僕不能不少加延接聯絡二軍即所以擴張吾軍也然徒恃陸戰而無水師以補其闕則戰備疏故僕又息息防艦隊之不吾助則極力為之部署況雨花台潰散之兵麇集鎮江不惟兵械毫無而衣服尤形凋敝則不能不為設法編成一軍且僕以都督兼民政則設員分司在在耗其精力又敵氛近在咫尺不能不用間諜以上尚有應辦之事宜莫逃之責任所苦者鎮江反正後存款不過十二萬兵力既已驟加艦隊又復駢湊一月之需應四十餘萬則求協餉於鄰省是誰之責嗟乎諸君僕亦與諸君等為目兵耳諸君責任只在前無堅敵奮不顧身僕則兵食兼籌包羅萬有諸君謂僕尚有一息之安耶彼留屯鎮江之眾怨僕不遣赴前敵令彼立功而奮勇前敵之兵又怨僕不留屯鎮江使彼蘇息今使僕有行雨之力處於洗衣與種稻之間彼洗女日欲吾晴而農夫則日求吾雨諸君試思以何者為當雖然抱撲子有言謗讀言不可以巧言弭實恨不可以虛事釋今日僕之宣佈初非巧言即諸君之與僕亦無實恨今當屏去他說以軍事為前提僕今拚命明日將往攻天保城知諸君壯往與我同志必能與我同命或且有謂僕貪天之功使萬骨皆枯成一將之功績我敢對眾立誓寧垣一破立將鎮江都督取銷示不貪利祿專圖救民於水火之中果諸君不信吾言則城軍亦必不能留我生命此軍一陷則蘇浙一帶殘殺自不待言漢族再無伸眉之日蓋我軍所處形勢在萬死一生之間不進亦死然不進之死死尚無名不如為孤注之一擲僕願與諸君頸血同膏原野亦所誠甘脫天佑民軍金陵一下則千秋史冊均有爾我之名嗟夫男於死耳何惜此七尺之軀不為四萬萬同胞吐氣耶言盡於此幸自努力述卿語後各兵神宇飛揚人人咸有喜色述卿知可用矣遂令歸伍明日聽令第十七章督戰天保城較紫金山略低民軍若抄東山小路攀援上紫金山之頂憑高下瞰則天保城仰面迎敵在勢為勞述卿策定令仲英出地圖一一加以小簽時述卿居堯化門外小屋小窗北向不能得日屋宇沉黑一榻一案仲英則席地而臥日中非秉燭不能治軍書將校亦時集此小屋中可數十人述卿複述誓師之言矢以彼此同命因出地圖示以進取之要眾皆曰然述卿遂令選精卒二百名直趣紫金山正摒擋間統帶李玉崗楊韻高入言鎮軍第三標已到遂以進攻天保城之策詳示二君二君咸曰此策深中機宜述卿遂下命令令佘傅青以精銳二百由岔路口村後潛登紫金山一令李玉崗率所部赴蔣王廟仰攻天保城時先鋒隊馮清典至述卿遂令至藤子樹協攻述卿示以地圖馮粲然曰吾初至如盲得圖眼光大廓知所以處敵矣意氣甚壯初十日遲明遂移兵向堯化門行道遇衛生隊有西人數輩問移兵安往述卿曰攻太平門八時許各營俱依令出發述卿則賃居一賣漿家以蘆席和泥為壁參謀及仲英諸人均藉藁坐述卿挾仲英諸人赴岔路口督戰時山上槍聲如沸城上飛彈往來於空氣中蚩然若流星仲英挾槍將赴城下述卿立止之不可時有衛兵飛馳稟白言參謀及談維城已得攻城巨炮引至述卿即以敢死隊六十名護衛而來炮至仲英請率之行遂曲折輦近天保城城外兵屯如蟻炮煙濃黑煙消見城上北兵無數咸引槍下擊仲英引巨炮向兵多處轟然一聲適中城垛城崩數尺磚石雜人紛飛塵土高起數丈以外然北兵立時以門檻之屬積陷處加以沙囊仲英縱第二炮越過城堞城上亦還炮彈落叢樹中陡爆幸不傷人仲英更縱第三炮城垣立陷可丈餘堞上北兵紛紛下墜敢死隊疾進以獵刀猛斲之仲英命縱第四炮忽有飛彈從耳際過左右大驚仲英曰生死有命趣發彈方指揮間復有一彈至不知所向仲英手上之槍忽落於地欲以左手拾槍乃不能動其重如鉛衣上微溫捫而嗅之血腥也知左臂已中彈矣仍呼縱炮不期委頓於地左右大驚曰參謀中彈矣仲英曰勿聲恐亂軍心亦不可令都督知之且扶我坐於林間君輩仍縱炮且尚有幾彈左右曰尚餘六彈仲英此際血出不止猶強應之曰盡此六彈務下此城時月落風高彈下如雨自仲英受創後各兵縱彈乃失其准一人已飛馳告述卿述卿飭人以舁牀至此時仲英以背就一老柳之乾俯視山下昏黑如無物自念老父年高革命非其本懷乃強違庭訓身趣前敵夫將者死官也一死初不足惜惟眼見此城垂下竟不能遂我成功之志可悲也又思伯凱尚在高資吾死之日不知伯凱如何悲愴且述卿待己良厚一見如故立署為參謀一死之後幕中更短一人為佐矣不期念及秋光秋光不惟美麗可人而論事明透能徹中邊尤無近來女界矜張習氣細察其意頗向我顧在百忙之中未敢倉卒求婚想吾死後必得美人無窮之酸淚輾轉間不覺將重重舊事翻騰腦際夫以重創之人加之悲愴覺兩耳中如雷鳴雜炮聲而動又兩目洞黑不復見物遂暈於樹間第十八章看護仲英暈凡一日有半臥於一人家中屋宇稍潔去城可二十餘里之遠日午時微醒忽聞有花露之馨觸鼻陡一張眼則見小窗之外楊柳疏疏為微閨搖曳榻前背面坐一女郎不髻而辮辮粗如兒臂滑澤光可鑒人花露之香似出女郎襟袖自視左膊已縛白布重裹甚厚而腹中微微覺饑視此女郎凝目視窗外垂楊如有所思忽聞榻上微呻陡然回顧則意中所注念之人胡秋光也仲英大驚方欲強起而臂痛不可忍秋光即以手按之曰醫生言勿動動即創裂惟此時饑否仲英曰饑甚女匆匆出已而手牛乳一杯曰仲英一日有半不省人矣此流質飲之或不凝滯乳入後尚思食女曰醫言勿急進少須頃得焦麵包食之吾已前備矣仲英欲起旋女已前覺即趨出有一人衣服整潔出皮帶合私處引溺入諸溺器中將而出之出後女復入仲英心緒潮沸喜懼交雜不知所問既而極力抽出辭苗問曰此為何地吾何為在此女士亦何時而至女曰醫生誡勿煩言君必欲聽者吾略告君自君別後吾即經營紅十字會顧仗義者多而捐資者寡吾不得已出千元合同志數人共賃此宅醫生為美國人華君壯吾所為願盡其義務君於前兩夜中彈吾即偵得噩耗馳書告陶參謀陶為吾舊識以舁牀將君至此醫生言彈入左臂幸未傷骨衣啟而出之血溢如注吾心恫不已醫生以厚布重裹俾勿動但睡中時時什囈語仲英曰吾夢中作何讕言女紅潮被頰久不能答仲英趣問女低頭曰呼吾名耳仲英囅然曰心之所念夢寐中竟不為諱嗟夫秋光吾何幸活君之掌中耶女久不語但曰願君早痊仲英曰同來者凡幾人女曰有朱姓者羅姓者薛姓者凡三人恒不耐清寂時時以搖車出野游此紅十字會幾專為仲英一人而設此間經費大半吾獨任之此數君既出資又復憚勞慕義間則踴躍而前經勞苦則遠而去近已數日不歸大率還上海矣仲英曰風聞君家有餘資數千金今又為義而耗後此胡以為計女曰叔母無兒尚儲萬金時時言以授我且先君在時尚家藏康熙時三彩瓷瓶一對據人言市之歐人可得二三萬金異日足為我二語至此自知謬誤結舌不能語仲英已悟殆謂足與己出洋求學也即相對無語秋光曰以時度之宜進食焦麵包已加瓷碗置之冰上俾焦烈之氣少減於創人無害遂款步出將麵包及牛乳入此時仲英已渺不覺痛心曠神怡食至甘芳且食且曰不知所報秋光曰久饑之後進食不宜驟驟則生噎更一點鍾醫生至矣食已將器出秋光即擁彗掃地拂拭几案就案取書數卷並筆墨藏之隱處仲英曰案上何書秋光曰梅溪碧山詞耳滬上無聊恒將此兩家用為排遣仲英曰秋光視梅溪勝耶秋光曰否碧山幽情慘韻適為黍離麥秀之時達祖則清潤有餘尚是清真一派不過無草窗之沉悶耳仲英歎曰秋光終屬解人語後自顧其臂紅腥已透布裹之外秋光驚曰奈何血復沁出即以手撫仲英之額曰又作熱矣語未竟聞門外有革靴聲醫生入醫生年四十許黃鬚繞頰而貌甚慈祥出寒暑計令仲英噙之拔出驚曰今日清醒奈何熱度又增沉吟久之曰是多言之故胡女士既有看護之責幸戒之勿言於是解裹而布已為血液所漬膠黏不起揭之痛徹心腑醫生命取水就洗患處敷之以藥以白紙縱橫加創口另出藥布再三裹之堅囑沉睡勿多言牛乳日可三進越數日能進雞露者則病軀當日有起色因語秋光勿更與病人絮絮秋光羞澀不可聊賴醫生既去窗中漸沉黑燈光回射秋光兩頰淡紅如玫瑰仲英心躍躍然顧念患難見拯安可蓄此妄念即瞑目觀心無敢更視秋光而秋光亦出似就食於外第十九章攄懷遲明大饑幾上殘燈尚燦帷外彷彿有人影則秋光也小蠻靴著地微微有聲似躡蹤有所偵伺者仲英以尚在曉色朦朧中不敢露聲響少須頃窗紙全白隱隱上朝暾矣則微嗽示意秋光往前揭帷言曰今日覺熱否仲英曰愈矣但微苦饑秋光遂進牛乳以少小碟托焦麵包一片仲英食至甘芳秋光守醫生言不敢作語時時頤動復止又時時納手襟間似有所覓仲英不能禁言曰秋光似有書欲以示我者秋光曰然此尊兄伯凱書也使者至自高資問君病甚詳吾已一一告以無苦以此書能否遲數日觀之仲英不可即請秋光拆視書曰雄弟同懷覽此高資守者只阿兄一人又蒙述公重寄瞬息不能去軍聞吾弟中彈陶參謀及述公書來咸言無患兄急欲來省而此間無庖代之人聞在胡女士紅十字會中女士為弟道義之友必能極力調護三數日間定能至弟處一視病中勿急劇以寧心靜養為上著兄凱啟仲英太息無言秋光已代藏其書仲英昏然復睡既醒見晴日滿窗秋光方就案作書楊柳在前而發光為日所映有光燦射粉頸低垂口中微哦似填詞狀遂偽睡以聽之蓋南鄉子詞調云楊柳小欄橋日落金陵上暮潮流水焉知人事改迢迢一行煙蕪送六朝豔夢亂中消那復秦淮姝嫩簫兩兩酒旗山色裡蕭寥盡汝秋容著意描詞既淒清聲尤婉脆仲英不期大聲拊席曰盡汝秋容著意描秋光驚愕回顧曰奈何如此令人震駭仲英曰醫生留語原不令我吐詞然當前才女筆底名篇我王雄即裂創而死亦萬萬不能忍俊矣秋光曰仲英宜惜性命然見仲英推獎玉容微形得意即曰日昨在門外野眺金陵城堞在半雲半霧之中寂靜不聞炮聲似天保城已經克復對此茫茫不期感虎踞龍爭之事爰成此詞本待仲英愈時為我正拍一時忘懷甫自吟一遍乃百丑盡露竟為仲英所覺仲英曰吾閱人多矣灑脫而守禮防慷慨而安素分愴時變而抱仁心具清才而多謙德秋光殆女界中第一人也正對語間忽聞門外有人答曰豈惟第一人直超古列女之上兩人愕聽則陶參謀語也此時樸青闖然直入撫手曰述公憂汝幾於眠食都廢華醫生書至言彈子已出幸但傷肩部未壞骨衣眾為釋然仲英趣問城中如何陶曰勝矣述公堅囑且勿絮絮仲英病起自知此數日來戰狀今日又如何者秋光曰今日熱度似較昨日為減創口亦漸退其紅鮮陶曰醫生來乎秋光曰醫來以下午陶曰進食乎仲英曰曉來進牛乳矣陶曰為時非夙仲英昨亡血宜有以補助秋光已出將牛乳及焦麵包入仲英且食且問陶戰狀陶終不言但曰民軍已長驅入城君尚何問述公憾爾不應冒進前敵日來幕中文書雖十吏莫給仲英不病則露布必出君手仲英微喟陶再三溫慰始行秋光送之門外少頃醫生已至按脈驗熱度較昨為瘥啟視患處紅鮮果漸退醫言二禮拜中當愈明日進雞湯矣秋光喜動顏色是夜仲英食後即睡秋光尚徘徊未歸寢聞仲英夢中作語曰盡汝秋容著意描此等秋容又那描得到也秋光知為己而發即微呼曰仲英而仲英無聲鼾聲已作秋光自念此人不惟勇敢而又多情望之似樸嗇乃不知韻致之綿遠令人不能自己自念一身孤露而叔母又在風燭之年不及時自托遊覽外洋或不各治一業胡以自立此競爭之世界量度已定計非仲英無第二人足屬此身矣第二十章訂婚於是仲英臥病已一星期矣瘡口漸平能進雞及牛肉矣仲英不問所來知均出之秋光摒擋伯凱來視談至半日往面述卿後仍歸高資軍次仲英就秋光索詞稿則用羅紋小箋作簪花格字畫娟秀無倫題目下作小跋云以事客金陵在戰雲慘霧中十餘日居臨野次小橋流水古木蓊鬱咸六朝陳跡荒涼至此而今日又身履兵間俯仰夷猶卻成此作下書胡紉倚聲仲英曰今日秋光大名乃為吾見矣吾意明日入城此間非久居地江上輪舶又通行無阻秋光能否漸歸滬上秋光蹙然曰醫生言必二星期始愈今仲英粗能行動即欲入城吾焉能恝然捨去增一路中懸廑此節當乞仲英諒之仲英曰秋光以菩薩心腸出我於萬死之中無論此生如何而秋光二字已鎸入心腑至死不能復滅秋光曰生而見重足矣言死何為且仲英即不自諱亦當仲英點首曰然然謂死者明吾心之盡頭未敢亡惠也今得此良友吾雖屏棄萬事亦不能捨此小屋中片晌之韶光惟述公軍務方在倥傯之中吾托病自休於友誼不能自釋而秋光如天之恩意吾又不敢昧然遽行若更以三日留者或可許也秋光無語微微踐動其小蠻靴似有所思久乃曰三日亦佳但此三日之中光陰寸寸分分均是寶貴仲英曰吾尚有求者秋光能否將所書之詞稿見贈秋光笑曰想君又當別制一羅囊矣仲英曰此言非謬羅囊尚在行篋之中異時必有奉視之一日秋光曰後來筆墨正爾繁伙仲英胡能一一皆珍重如秘寶仲英曰寶者豈惟筆墨秋光曰舍筆墨外更何所重仲英曰仙樣亭亭錦心繡口而佳章即從是中而出所寶寧不重於筆墨秋光曰吾亦計及於此矣久欲有言遲遲不能出仲英曰叔母仁慈如南嶽夫人吾意此間軍務得少就緒即往求叔母以事或不見屏秋光回首視窗外陽光欲笑未笑間風神令人描寫不出仲英忽失聲曰盡汝秋容著意描秋光含嗔語曰此詞亦作如是解耶仲英曰吾自向叔母竟吾事今日或嗔或怒一一憑君秋光復微曬曰三日之留君當允我第二十一章敘戰逾三日仲英能健步如恒人晨起敦促秋光俶裝曰吾在此送君登舟秋光淚光滿眼滯於座上不起而侍者已匆匆治行事秋光哽咽呼曰仲英已而無聲仲英曰爾前書告我敘江南形勝及攻取之法若掩其姓名讀之則堂堂一策士書也氣概之堂皇音吐之洪亮謂今日別其良友乃作嬌啼耶秋光不答久乃曰勿太使人難堪我思建業一城既歸我有則南中決無戰事仲英當以何時至滬見吾叔母仲英曰叔母后來即吾母也奉拜膝下烏敢遲遲秋光果不使我懸懸者則當強自寬解趁舟南下吾為秋光之故敢不自惜其身以此身為秋光賜我則當力衛此身以還秋光秋光聞言聲哽則強制其悲曰王雄我以仲英付汝汝為我晝夕調護仲英愕然既而曰如敢食言有如天日秋光遲遲始起以行篋付人力車赴舟力阻仲英勿送時陶參謀以馬來迎仲英遂怏怏入城城中秩序粗定然兵隊時有齟齬仲英乘馬至府門入見述卿雖喜悅承迎而面容懊喪微聞感喟之聲仲英曰貪功冒進幾喪此身增公悼惜病中聞公念我感入五中惟幕府公文或不因病夫而擱廢用此負公知己殊增悵惘述卿曰良朋無恙吾心喜不可支然轉瞬與君別矣仲英曰公大功甫成行且安適述卿歎曰某已為人牙孽公不之知耶仲英曰不惟茲事未知即創後城中克復之情形陶君亦不吾告述卿曰今且進食更論他事於是傳餐仲英此時已能健飯飯已入室同坐吸煙仲英請述勝狀述卿曰仲英扶就十字會後吾即移此巨炮更轟天保城城遂下而楊君韻高戰死吾至其臨難處大哭時天保城已空敵兵斷頭洞腹者佈滿城下我軍死者無幾顧當時詳情亦不省記今請以佘傅青之報告示君因就文稿檢得報告冗長冷紅生節而潤色之佘文曰管帶某進規紫金山時分率伍為三大排狙行登山而峰頂已有敵兵嚴扼因用單人掩蔽法陸續銳進以次盡斃敵軍我軍遂佔領第三高峰距城不過八九百密達我軍居高臨下且得樹林隱蔽發無不中已而乘勢佔領兩斜坡目兵以背就石崖外有隱蔽敵彈乃不及敵死吾軍無損惟子彈已用逾半幸彭督隊輸送子彈至兵心復奮而鎮軍第三標驟至數十人王隊官復以數十人增入火線中激戰間浙軍數十亦至於是猛趣天保城前面敵之第一險要陣地之高地腰部石崖去敵可五百密達浙軍復大至然敵人隱圍牆之後槍聲如沸時楊管帶韻高李統帶玉崗以大隊至敵乃偽降楊公方臨陣與語敵槍猝發楊公陣殞賀排長趣呼開槍一面馳報督隊官胡毓城合兩大隊臨援至十時敵彈漸稀而我軍已齎到子彈二萬並糧糗茶水之屬軍心大定時微雨濛濛山徑犖確諸軍稍稍落後而敵軍彈力復極猛烈計非大炮不為功胡毓城遂至堯化門請都督以炮隊助援已而前左兩隊至管帶遂同胡督隊率領都督所派步兵一營炮兵一隊向天保城攻擊至六時四十分鐘城下矣繼又讀隊官季御椿報告云十月初十晚奉管帶赴援道中得敵人間諜言有敵兵五六百人據天保城一帶尚有援隊五六百人亦垂至椿遂槍斃此諜既臨戰地敵人槍聲甚烈敵之右翼有巨炮聲然我軍子彈且罄第二標奮勇隊約四五十人浙軍僅三四十人滬軍十餘人而已惟椿所統尚有完全戰鬥之力顧敵人右翼有機關槍左翼有炮隊因報告管帶請以炮隊及機關槍趣援十一時有半敵軍偽降我軍知詐急擊而退之敵詐降凡兩次均無成功惟我軍右翼與敵左翼相距非遠又無障礙物自蔽為勢至險椿遂將後一二三大排輪流在左右翼與敵抗抵次晨五小時與隊官劉元崧浙軍排長佘祖魯本隊排長李漢宗議舉行衝鋒遂奏衝鋒號前進敵彈雨注劉佘兩人均創乃退回陣地我軍有小隊來援又復為擊死指揮官一員援軍力乃退椿與李排長再議衝鋒天已遲明議由右翼包抄攀山徑前進留一小部在火線中用快放其餘悉數包抄前進至第一段敵尚嚴密乃令停放躍進第二段始用快放將敵擊退復奮呼躍至第三段而滬軍援隊適至兵力大盛向敵鏖撲敵之左翼已豎白旗而鎮軍步兵炮隊亦到向敵地搜索擊射到六時四十分鐘遂克天保城仲英讀已曰其下如何述卿曰後此下令攻城至太平門時遇美領事言張軍行矣遂整兵入城曾作絕句云降幡高揭石頭城日射雄關萬角聲如此江山收一戰居然還我漢家營遂通電各省云鎮軍本晨十時奪得南京城大軍已進城矣述卿叩餘部署甫定將迎聯軍總司令及蘇浙各軍入城而某軍已長驅奪門而入將第一營管帶王之剛所部驅逐幾兆牆鬩之禍仲英曰此王渾舉動也述卿曰然餘亦不屈自知倉卒無擇冒署臨時都督開罪於人因通電各處請撤銷臨時都督井鎮江都督請程德荃督寧時武昌已告急是晚胡陪德告餘請以兵符印信送歸程公則大局定吾已如言十六日程公蒞寧十七日面餘彼此談論甚適仲英至此甚佳吾兵權已卸明日將赴上海矣仲英能否同行仲英心念秋光即曰創痕新合亦擬暫駐上海養痾也第二十二章館甥遲明仲英作書別伯凱以二十一日至滬述卿則往訪某君仲英意弗喜也既離長髮棧遂自至秋光家門開鈴動秋光自樓窗下瞰見為仲英赫然變色呼曰奈何扶病涉此長途仲英喜極不能答但聞小蠻靴下樓級聲入仲英耳際咸有韻致仲英一見即趨進執手為禮然已冷如冰雪聲哽而微言曰不知所報秋光淚如泉湧彼此對立不言秋光忽強笑曰難得相見理當言歡奈何為楚囚之泣吾亦昨日甫歸仲英曰此來特參叔母夫人秋光曰仲英匆匆至此且小坐進食老人必加禮接已呼侍者治食飯白如玉屑肴蒸雅潔兩人至此禮分已蠲遂坐而對食既盥漱遂整衣登樓胡夫人年可六十餘華髮盈頭樓心供佛像仲英入即下拜言曰小子仰太夫人盛德至矣屬在兵間彈穿左膊女公子適為紅十字會餘生賴以救護不爾殘骨委榛莽矣報恩無路特來晉謁夫人願夫人耄耋健康符我心祝夫人曰參謀病中事秋兒述之歷歷恨吾家無三尺男若得英偉之器如參謀者支我門戶不寧佳耶仲英悉夫人所言意旨必為秋光所授即下拜曰夫人果不以雄為不肖者願係援於夫人家語時秋光已瞥然入復室夫人曰此老身夙心也近者滬上多自由結婚參謀既以秋兒為賢即以老身主婚侍參謀巾櫛可也秋兒汝出吾孀獨何恃亦恃此嬌客耳爾兩人未成禮前仍以兄禮事參謀方今四海騰沸鹿死誰手尚未可知今林都督又安在仲英曰卸兵權矣秋光忽出曰仲英述公有大功何由乞休仲英笑曰渾濬爭功耳為述公計以乞身為是秋光歎曰壯弱異科則扛鼎者見忌吾向讀抱樸子今日乃驗是言述公有戰略而暗於人情負鯁概而拙於退讓宜其叢忌之多也夫人曰參謀食未秋光曰食矣顧仲英曰叔母長齋故不與吾同飯夫人曰參謀卸裝何所請鑬被此間且大創新愈亦便於調攝仲英猶豫而秋光竟以目示意仲英領諾秋光隨之下樓同坐於遲青室仲英曰此來不虛吾願秋光曰創合矣請坦以示我於是秋光代仲英啟襟見尚封裹發之已結厚痂且脫矣復為重裹即曰此間可以下榻但窗外無野意不見所謂楊柳酒旗也仲英曰但讀填詞而金陵山色已亙吾前何復戀彼數間茅屋秋光曰大凡難中滋味較安常處順中尤醰醰足供嚼咀方仲英被創解剖取彈吾執燭手顫幾暈君側須知此二日中凡數十次視君顏面瞑然如死人吾坐君榻前此心如浮入雲際忽又一落千丈夫以看護之責固欲創人得生而吾此時又不似但屬於看護仲英即曰此所以令人鎸之心髓秋光曰吾能否以侍者從君攜裝而至仲英忽倉皇解衣四覓如有所失秋光驚曰何物仲英曰詞稿耳既而曰得之得之果有小羅囊並秋光二札及詞並納其中秋光奪而抵之地曰書癡從今以後須以巨囊貯之仍不能盡何惜此戔戔為仲英俯拾納之胸際曰此仲英性命所屬爾不能干涉吾事秋光臨窗呼曰六兒爾從王先生取物事來仲英遂與執手為禮而出第二十三章媚座時滬上黨社紛起如國民協會也中華共和促進會也共和統一會也同盟會也此為老會國民聯合會也共和建設會也中國佛教協進會也中華民國中央演說團也中華國貨維持會也全皖共和急進會也民黨進行社也南京社會黨也言龐事雜各有所見然而革命之宗旨則彼此符合如一而學生隊尤輕疆而敢死其宣告北伐文有三戶亡秦廿年興越我江東八千子弟詎不足以滅彼滿人乎人人激烈以死為的女學生助之或謬為眷屬密運手槍炸彈至於天津而北部亦爭立決死敢死諸隊或機事不密因而槍斃者累累然人樂烈士之名亦甘其名而忘其身雖父母不能禁也漢上一役學生死者如積而家老竟有不知者哭望天涯慘聲四達然前僵後踵轉以死者為榮滬上人人若發狂囈述卿方與某氏謀北伐之師仲英以戰創甫愈又為秋光羈絆恒未與議此時將行裝移至秋光家身就聘妻情款日密秋光禁之不令外出女界謂秋光冷澀以為不足與議而秋光亦心薄此輩好張皇而亂人意故長日與仲英講論文字仲英躬承家學根柢深邃而秋光聰明殆出天授彼此形跡雖密然有禮防為之中梗夜來非開窗燃燭兩人不作密談也一日仲英忽謂秋光曰老人經月無書吾當作函上達因略敘收復金陵事並言以媒妁通婚於胡氏叔母年高而已身又病故委裝其家日來病亦略痊矣書中諱言金陵被創之事更十日得翁手諭矣諭曰不告而娶非禮也幸爾但聘而未娶預以白我此尚可原胡氏女或無近來女界習氣有則非吾家之福也餘尚老健惟時事關懷日抱孤憤耳十九日資政院投票舉總理項城得七十六票王人文岑春暄各二票那彥圖梁啟超各一票少帝聞監國陳奏鄂事即啟太后曰京師這麼亂我們不如早往別處去也言哀而動人餘聞之輾轉累夕不能寢聞良弼議將橫河鐵橋斷絕扼南軍來路意將分南北兩朝然六朝划江淮不划黃河黃河一划身其餘幾吾觀南人之志不小項城老謀壯事固足以奠南服正恐天厭清室事勢正有不堪問者近者宮中出黃金九萬兩而司財政者每兩僅易銀三十兩時京師金價昂至五十以外矣若兄尚在鎮江聞林述卿已卸兵柄此亦佳事蒼石翁書示雄兒仲英得書與秋光共讀秋光且讀且笑曰阿翁守舊至此然終是前輩風範仲英曰翁固守節然尚圓通不爾何能聽我從軍於江表言次聞馬車轔轔聲至門而止御者入言貝女士至突見仲英即曰勇哉壯土聞天保城下先生中彈立僵得秋光為看護而愈此天所以相勇士也仲英曰力不任戰何足言勇清澄曰否昨晤伯元聞先生已臨滬上吾思蒞滬必主此間故來奉訪晚中一家春薄酌能否惠臨仲英以目視秋光秋光點首仲英如約清澄且約秋光同往秋光力辭清澄既行仲英曰秋光奈何令我赴約秋光曰不行彼且以我為妒以若堅操何至淪入圂濁仲英終怏怏至時一家春上下酒客如織盧眉峰顧月城及倪伯元咸在伯元一見即問江寧事仲英微微敘述眉峰亦忘前吝極道慇懃而貝清澄承迎尤摯時而同坐時而引手禮防盡潰而仲英端凝不為動貝氏風貌亦佳特蕩而無檢好名而廣交將推擴其聲望被於天下家有微蓄則盡出以結客並提倡女子北伐隊枵聲狂態群少年咸追逐其後然聞仲英文武兼資且好謀能戰故時時注意並請介紹以見述卿仲英唯唯眉峰問天保城事甚悉亦頗頻以眉目送情仲英木然若無所覺席罷以車歸寓秋光方坐而讀書仲英呼曰秋光太累人餘今日入聊齋中夜叉國矣秋光大笑曰此尚為上流人物下此寧止夜叉仲英口渴秋光曰吾已瀹茗於此此為隱屏岩茶嗅之得荔枝香仲英微啜渴止問老人睡未秋光曰老人不待我登樓不睡也仲英曰近得述公柬將以明日邀餘小飲第二十四章審勢明日見述卿於酒樓述卿憂形於色言將赴浦口觀白額虎佈置並到揚州視徐寶生兵隊刻下徐州淮上漢口北軍雲屯而讒我者又四集今且至揚州觀其大勢黃氏尚與我厚或能以一軍屬我北伐尚足為力惟此時雖人人有共和之心而世界仍屬黑暗也述卿言次不堪悲感仲英曰南軍原非北軍之敵然亦視其將領如何當時捻軍皆北人所將騎隊整疾無聲瞬息數百里而劉銘傳以淮軍勝之且戚南塘亦以烏傷之兵屯塞北敵無能當若以述公率臨淮清江之軍北趣軍火足糧儲富可以一戰若揚州一軍其心叵測正恐難恃且今日人人有見才之心不惟不相統屬而且不肯援助述公懸軍深入為勢必敗陳公懨懨非將才而與公爭功者已憾次骨將來讒構必且百端公疏略又不能為備吾意不如聽為之公且斂手歸再觀時會雄自到滬上覽當世某某人物廢亂有餘鎮定不足恐非北朝之敵王彭祖兵力厚於石勒劉守光大勢盛於李亞子而石李蜷伏無聲後來卒為吞並北朝大有人在恐非南中諸彥所能測也述卿曰吾亦云然今且到浦口更至揚州相時度勢再定行止仲英曰戰創尚未平復恐不能從果天相我公得操兵柄旁無掣肘之人雄尚足奔走效命今前望茫茫雄旦晚思出洋求學不欲再與兵事矣遂太息不歡而散明日述卿果北行時十月垂盡矣各省悉已獨立湖北黎湖南譚江西梅安微劉廣東蔣雲南羅山西譚陝西張蘇州程南京徐江北蔣浙江湯福建孫山東孫上海陳廣西陸義旗紛起惟直隸河南尚屬中央群雄會議當組織臨時政府時孫中山未歸於是推舉黃興黎元洪為正副元帥遂決議立黃興為大元帥行大總統事出入輿衛甚盛西人租界亦不之禁此為十月以前事吾書特補記之蔣小炎大忤極力攻訐克強目為瘋人不復與較小炎者頗能讀書強記文字喜挦撦猖狂謾罵類發狂易名為革命巨子而坦率無城府十一月初旬孫中山偕胡漢民十餘人自海外歸滬人嘩駭謂中山挾華僑資數千萬並載炮械而歸而中山對眾笑言吾挾得精神歸耳大元帥和外交長伍君至哈同園行館晉謁初九日南京各省代表團開會預選臨時大總統投票選舉有被選舉資格者藏之篋笥初十日開正式選舉會劉之杰代陳都督發篋合選舉資格者三人孫君文黎君元洪黃君興三人當即分票於十七省代表由議長按序呼名以次投匭孫君得十六票黃君得一票眾呼中華共和萬歲軍樂大振軍學各界互慶得人是日仲英在酒樓聞金陵人述其大致歸語秋光曰大總統選定矣百戰而得金陵者乃如喪家之狗而海外寓公一旦得志人固有幸不幸也秋光曰羊胛已熟且進杯酒羊胛似較蛤蜊美也第二十五章探梅時已仲冬張園梅花盛開石橋之南髡柳十餘株梅花數本紅酣撲人其下有美人冠鳥羽之冠以白狐之腋盤頸下垂於胸際仄袖長裙裙底小蠻靴細峭僅六寸以外風貌與梅花相映發其後一西裝少年與之同行則胡秋光及仲英也之兩人者各蓄革命之志匪一日矣仲英自金陵戰罷見述卿為人媒蠍且奪其功而敗其事進取之心已灰見北朝調度有方兵力雄盛而南中有一范增而不能用雖盛張武概無為也又見漢陽為北軍所有而頓兵不進段軍南下亦不宣戰張軍留屯徐州而山陝二處均以次受北朝號令養鋒不發此其志不小於是決然屏棄物外日與聘妻瀹茗論文以為樂今日雅游風日又復晴美夫妻同坐小亭忽見案上遺留報紙中有大總統宣言書有云國家之本在於人民合漢滿蒙回藏為一國如合漢滿蒙回藏為一人是曰民族之統一武漢首義十數行省先後獨立所謂獨立者對於滿清為脫離對於各省為聯合蒙古西藏意亦同此行動既一決無歧趨樞機成於中央故經緯周於四至是曰領土之統一血鍾一鳴義旗四起擁甲帶戈之士遍於十餘行省雖編制或不一號令或未齊而目的所在則無不同由共同之目的以為共同之行動整齊劃一夫豈其難是曰軍政之統一國家幅員遼闊各省自有其風氣所宜前次清廷強以中央之法行之以遂其偽立憲之術今者各省聯合互謀自治此後行政期於中央政府與各省之關係調劑得宜大綱既挈條目自舉是曰內治之統一滿清時代借立憲之名行斂財之實雜捐苛細民不聊生此後國家經費取給於民必期合於理財學理而尤在改良社會組織使人民知有生之樂是曰財政之統一上下略仲英讀已顧秋光曰如何秋光曰漢滿與回可統一也回人自為左季高重創以後未聞有熾熱之舉動且內回與民人雜處加以恩意自易拊馴內蒙王公已習中土風俗塞外獷悍之氣已消近來頗習文雅尚易聯合惟外蒙仍為遊牧之地逐水草遷徙生子三者二為喇嘛其一人兼兵與牧暇且行獵若責以改土歸流草地一化為田即無行牧之地而西藏之達賴又與清廷有吝英人垂涎久矣蒙藏二處皆迷信而強俄之聯絡外蒙已非一日有清廷一息之延尚可虛與羈縻一歸民國必蠢然動矣民族之統一恐大難也仲英曰汝言洞中肯綮即各省聯合互謀自治吾亦決其難行自治二字即獨立之別名唐之藩鎮皆欲自治而成為獨立調劑二字流弊必出於姑息將來各省自為風氣決不受中央號令在吾意中此條告弊病百出何能一一討論如議員且吾今日為梅花來不為新總統之條告來也挽秋光之手立起再經小橋之側秋光曰不審西湖孤山之梅較此如何仲英曰汝言孤山梅耶無論何人均可攀折轉不如是間有人管領秋光笑曰然則共和不如專制耶仲英不答第二十六章和議方孫中山受事之前北庭已有停戰之議唐使在滬彼此函電交馳事頗秘密然電文之明示海內皆冠冕之詞時總理之意力求與黃陂合一主和不主戰故勒兵不發坐待佳音而林述卿尚僕僕以戰術告諸道乃一無聽者仲英一日忽得述卿書詞至憤鬱秋光奪而讀之書曰仲英足下僕別後至維揚城北迎迓至恭然察其意殊落漠已而僕所部與城人少有齟齬城北執而囚之有人潛告意將加害於僕害之與否僕所不計然既不相助留此殊無意味遂至下關遇舊部白額虎言昨晚有人以長電歷道君之短處進見總統必無幸不如速行僕不聽仍進謁總統求撤司令部並陳述北伐計劃總統默然似不當意則已中讒慝之言因極力求退然有人告我總統將不利於僕有人堅執不可始已今聞南北已通電主和則北伐之事已付子虛南中尚有薄田可耕計以臘盡歸須斯當相見於滬上述啟仲英太息無言秋光再讀其書謂仲英曰此君血熱於世途閱歷殊鮮彼人以虛名擁大位寧解用兵且北軍嚴扼要害南中洞兵要者亦知不可隳突又有唐使居間和局已在早晚述公已解兵柄有言胡足動人且不擇人而言愈見其戇如此將才乃令淪廢深堪憫惜語未竟有二客至則蘇寅谷倪伯元也寅谷極道契闊且問病後情況仲英一一語之伯元曰仲英亦知和局已垂成乎因出懷中所抄清廷諭旨示仲英諭曰朕欽奉隆裕皇太后懿旨內閣代遞唐紹怡電奏民軍代表伍廷芳堅稱人民志願以改建共和政體為目的等語此次武昌變起朝廷俯從資政院之請頒布憲法十九條告廟宣誓原冀早息干戈同享和平幸福徒以大信未孚競爭迭起予惟今日君主立憲共和立憲二者以何為宜此為對內對外實際利害問題固非一部分人民所得而私亦非朝廷一方面所能專決自應招集臨時國會付諸公決茲據國務大臣奏請召集近支王公同議面加詞詢問亦無異詞著內閣即以此議電令唐紹怡轉告民軍代表預為宣示一面由內閣迅將選舉法妥擬協定執行克期召集國會並妥商伍廷芳彼此先行罷兵以安群生而弭大難予為天生民而立之君實司牧職原以一人養天下非以天下奉一人皇帝纘承大統甫在沖齡餘更何忍塗炭生民貽害全國但期會議已決天視民視天聽民聽願我軍國民共謀大計予實有厚望焉欽此仲英讀訖愕然曰然則遜位矣此非南北同心烏能奏此大效然南北二軍調停非易伯元寅谷以為如何秋光笑曰然則非中山遜位不可中山為惠而不費之唐虞於毫末亦無所損於是三人大笑秋光曰中山果能遜位則中國之禍必且未艾三人咸為愕然秋光曰此易辦耳百戰而得金陵者投之散地而人人各詡元勳北軍以驍勇欲試之鋒抑之勿動北軍之意以為一動即可平南眼底已不著南士而南人所謂元勳者麋沸麇至異日酬庸烏能盡償其願必且抑抑無歡而北庭官僚之派復多黨人不得志必借傾覆專制之名奉一二偉人作第二次之革命則事亦不可不防蘇倪聞而大服仲英尤點首不已歎曰令人不能不服秋光之遠識人情難一美利難普不二年中國南北之爭肇矣第二十七章彈哄自是日起南北議和之電動輒數百言而京師炸彈之隊乃亦數見十一月二十七日項城馬車行至丁字街刺客坐布肆提皮篋中置炸彈一枚肆人覺異欲啟篋察為何物客不可遂出而項城車馬適飛越而前客出彈力擲之而馬車已奔過十餘步軍官乘馬而從中彈立死時茶肆樓上尚有張黃楊三客各藏一彈以倉卒未安玻璃管同時下擲均未炸遂一一受縛而前客者加偽辮佯驚自仆地大哭巡警以為傖人之無膽者力驅之去得免死而張黃楊三客入營務處均處殊刑而報章中則言以宰豕之法行之支解以死語近無稽十二月初八日良弼復為胡家珍炸死良弼家東城某處即吳女士之小萬柳堂也亭榭曲折中有小戲台良弼嗜書畫顧多贗鼎生平排漢甚力而惡弼者遂言弼將盡奴漢種不令伸眉於後較剛毅尤烈時共和之詔已頒雖以溥偉之貴近亦不能爭良弼頗怏怏不自聊而胡家珍者則偽為崇光之名通謁不值薄暮再至而良弼適歸彈下弼亡其左股彭亦死都下嘩駭邏緝愈嚴時京師達官都已走避初九日天津炸彈復見炸張懷芝也刺客曰薛敬臣年二十餘立時被殺京師復大震十一日段姜張三帥合電言不能再戰請宣佈共和遂定以壬子正月召集國會時林述卿已歸閩留詩一章示仲英云臘酒香中覓故居前塵回首夢何如幸從鐵馬餘生反紅樹青山且讀書是月胡夫人患作召仲英至榻下曰老身恐不臘矣銀行中儲一萬七千金秋兒亦有數千可盡為奩資嫁秋兒共和政體雖定而人心終未定王郎成功金陵竟無酬庸之典實則述公尚爾何況王郎老身欲從未死之年觀王郎成禮以簡為度行文明之結婚或於張園擇一淨室延同志數人為婚證禮成以後俾老身得以歸骨家山此均王郎之賜華人講血統異日秋兒生子乞以其一嗣我亡夫兼祧秋兒之父足矣仲英及秋光咸泣不可仰遂定以後日就張園行文明結婚禮第二十八章禮成張園臘盡遊人漸稀然以亂故寓公較前為多仲英賃得廣廳一所中供胡王先靈設香楮以祀天並陳酒脯夫婦均西裝以三十金得一冠上以紅錦制玫瑰花攢盤冠上頸際環明珠三四串則秋光之母所遺也胸前巨鑽瑩然仍盤以白狐之腋腕加金釧二厥聲瑯瑯長裙仙仙然黑髮盤巨髻藏於花冠之中外加面幕此時見人頗羞澀而二頰微絳美乃無度珥亦以鑽箝之綠鬢朱顏飄然如仙女伴如顧月城盧眉峰貝清澄亦盛服然咸有妒色男客則倪伯元蘇寅谷吳子程三人而已對天三鞠躬後夫婦為禮亦三鞠躬則內向朝兩家先靈各三鞠躬倪伯元及貝清澄各進玫瑰一朵加夫婦襟上男客左列女客右列倪伯元讀婚書夫婦各署押子穆讀頌詞夫婦向客各三鞠躬客報禮遂張綺席寅谷起而演說曰中華積習數千年女子幽屏無幾微之權力婚姻大事也遇人不淑憾之終身而父母不察則強為之締定甚或以蓋代之清才絕世之仙姿乃偶傭奴無有伸眉之日歐西主婚姻自由中人斥為流弊不知摧挫屈抑而淪棄終身善耶或意氣投洽和諧至老無間善耶為虛禮局則宜從前說為實利言則宜主變通今日王先生雄胡女士紉從患難相知以禮防自范郎才女德兩兩忻合今日大禮告成餘祝君夫婦白頭偕老子子孫孫永宣力於民國語已眾皆鼓掌仲英起作答詞曰雄不肖金陵之役捨命攻城飛彈驟來神魂喪失暈於老柳之間迨醒則蒙胡女士為我看護恩意周浹則雄之所以得生者均出女士之賜始但感恩初無求婚之念及拜胡夫人於滬上謬蒙恩允不棄窮窗因得隸身為胡氏之婿深恐無學為門楣羞惟有矢專一之誠遂雙棲之願蒙諸君相禮為雄婚證朋友之義永誌終身語已眾復鼓掌禮成以馬車同歸六人送之門外家具則侍者留身為之檢拾至家已薄暮樺燭熒煌胡夫人病中亦強起梳掠一女僕為之看護夫人喘息坐於榻上夫婦就榻前鞠躬者三夫人出小盒授仲英曰王郎之於吾家豈惟半子後此胡家之事興衰全屬王郎此為老身四十年來居積之資今上諸王郎郎義重如山必能為此衰宗植僵興僕此老身第一次所以托王郎者即謂之末次之遺囑亦可此時秋光淚下如綆仲英亦悲不自勝夫人喘息後復言曰今日爾夫婦理宜歡悅以慰我奈何情動於中不自遏抑實則不如是亦不見爾夫婦之念我小郎在日有先代遺留康熙窯膽瓶一對近日歐人嗜此不惜重資王郎可出此市之西人非三萬餘金不之售夫婦得資後可留學歐西學成不惟民國增上偉人即子女亦得承其家學矣趣陳合巹之宴爾夫婦可飲於洞房之間老身長齋且復衰病不汝與也第二十九章西歸十二月二十五日清皇帝遜位即日宣詔頒行天下而仲英夫婦自成禮後日僕僕然侍夫人之疾華醫生適在滬每日延之視疾華先生言此非病也澌也無藥足救但能以溫補之品助興元氣苟延時日而已夫婦亦悉夫人年已七十有六遂為部署身後之事二十七日宵中胡夫人神息忽爾清醒見仲英夫婦同坐榻下秋光二目紅暈似新哭始止夫人笑曰蠢哉秋兒吾年已近八十以民軍起事恐土匪因而殘齕故避地此間汝年已宜嫁何事為老身牽綴而翁薄宦死時以爾見托爾之世父又先老身而去爾雖為吾姪而老身實無愧爾母少時讀書均老身指授然爾聰明超於等倫過目不忘文字詩詞咸有夙慧且慷慨蓄大志吾恒懼爾不壽即無意外之不幸恐夫婿亦不能遂爾之懷不圖得友王郎竟諧燕好王郎根柢深厚婉婉多情汝終身之托得人矣實告汝此時忽大喘仲英進參液少啜喘定復續言曰實告汝天下豔福能撙節則愈延長過甜密則立形短縮以王郎風範配爾仙姿已極人間之選異日出洋閱山川風土當於學問裡用心不當於燕婉中著意吾年已老質言非褻憶爾母生時風貌不減於爾病瘵綿綴而汝生甫三歲耳舉以托我謂伯兄物化嫂青年抱節必有貞壽之徵吾女荏弱而聰明即繼以為子異日婚嫁之事悉嫂主之吾孀獨無依方就若父母於南康而若翁又復捐館老身提攜保抱此十餘年可云辛艱至矣語已復喘汗出如瀋二頰飛紅目光漸滯但微微語曰王郎珍重溘然逝矣夫婦號咷大哭殯殮務從豐渥遂擇厝棺之地時滬上商務亦漸復人心略定不如前之紛擾議北伐矣第三十章寓詞此時仲英夫婦作計應行者凡三事一扶柩歸金匱安葬一覓華醫生代售雙瓶一夫婦歸京師朝父再決計留學第二事華醫果為售於法人戈君得四萬元法以佛郎折為銀元時南北之議雖定孫中山欲項城南下受事眾議欲立都於金陵蔣小炎痛詆其謬然項城飛電慨允南來而京師正月十二亂兵大擄十四日天津復掠保定至於焚掠一空北人堅留項城坐鎮人心不聽南下即南中亦微微蠢動仲英夫婦遂暫留滬上時時同車出遊家居則瀹茗讀書極人生唱隨之樂時孫中山遜位於項城定新歷二月十五日率文武吏大祭明太祖於孝陵軍士數萬各國領事亦爭集觀總統宣告光復讀謁陵文聲調慨慷一時盛事傳遍江南秋光笑曰仲英汝以為如何者仲英曰明祖專制之君也今中山主共和之政體祭之何為且徐達以克復江南至前清時尚與曾國藩廟食於鍾山今克復金陵者誰耶林述卿屏跡鄉園矣天下不平之事至此已極想孝陵之鬼知之亦當齒冷秋光曰仲英汝謂讓位出之至誠耶仲英曰黨人怏怏後此禍機正復難定秋光曰近得述卿書乎仲英曰述卿於臘底予我一書言讀書於江滸頗自愜適成功不居大有學養聞閩中為彭寵廢亂白晝殺人想述卿決不能自安於鄉井秋光曰汝胡不報之以書仲英曰吾昨填一長調將寓寄述卿於福州因秋光詞家不放出諸懷袖秋光大笑曰癡哉仲英奈何外我仲英不得已出其詞調寄大江東去詞曰石頭春半又漸漸看過頹紅纖綠往日金陵城下夢一枕城頭殘角亂戟叉門戰雲摩帳細把軍書讀功成人遠但聞江上吹竹聞說水巷湖田將軍歸去垂釣閩江曲回首鍾山龍虎氣戈馬垂收江北怎料春江留人不住鏡裡蒲帆促只應通問邇來多少詩束秋光擊節歎賞曰此詞似稼軒而音節又是南宋啞調斂氣歸神意內言外想述公得之將不勝英雄髀肉之悲矣