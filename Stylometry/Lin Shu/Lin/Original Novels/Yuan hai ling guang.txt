冤海靈光第一章林先生曰中國之聽訟一去刑訊則爲累滋甚治獄而不用刑仁者之政也顧必得情始無冤獄試問欲得其情將待罪人之自言耶抑須偵探之力歐西之偵探多半具有學術無待扇巧構阱但循聲以求跡因跡而造微試問中華有是人耶然歐西雖有其人有時尚爲耳目所誤矧中華審判之所既無祕密之費足以驅使智能之士發覆探逆於幽暗之地對簿之時一力求索證據證實而據顯者獄因以決然亦有罪人不承而愛書已定者此固憑諸法律而死者終有煩言第較之三木之下無待辯而屈服者固已臻於文明之地惟問中國此時果皆文明耶問官之決獄絮絮作老嫗語推究及於細微顧皆失當之問愈推愈廓至於不得涯岸而尚弗止一事經數十推至無可如何乃決然曰按律而情真罪當矣乃罪人之抗辯律師之指摘尚自謂無隙可乘而檢察官且瞠目不能答不期其竟就於死刑也平心而論文明之決獄流弊固至此而較諸當日蠻斷之時縣庭之需索兩造爲丁胥皁隸所魚肉獄未直而家已傾者相去遠矣爲今日計不用刑亦大佳事但須推求偵探之學用聰敏端直之人探取真情然後上執定律下憑鐵證庶幾其無冤獄矣餘非法律中人且今日學法政者在林滿林在谷滿谷一聞吾說將捧腹大笑以爲狂瞽然此半新不舊之說自謂亦無忤於新政惟欲述當時之決獄則不能不敘當時之刑訊恐時流以吾書所言將欲復其故步故不能不先探吾胸臆弁諸其端俾讀者諒焉第二章閩之建陽爲建寧之支邑鹹豐季年曾公國藩蕩洪楊之餘孽於西江赭黨遂逼而東竄圍建寧弗克乃退屯於建陽焚掠戕殺全城爲墟事平後流亡漸歸元氣亦浙復江右莠民之無業者遂蝨處其間互相聯結以客凌主睚眥之憤動即叢毆行客噤懾稱曰江西幫甚者剽劫行旅於時郡中有司無兵足以暴則謬爲撫慰俾毋竊發其視西幫若驕子也歷任長官皆無敢與僑民忤忤即嘯引黨類爲鬨堂抗官之舉官重考成不復切勒積習至今未改也同治之季年陸公象坤以名進士需次閩中大府引爲幕僚以勞績遂攝篆建陽公素有吏節以寧化維物爲己任民間疾苦匪不洞徹時微服出詗雜傭保駔儈中問訊款洽時時出以鉤距之術因之奸回無所避匿識者比之趙廣漢焉一日方便服鞫獄忽聞署外人聲騰沸譁潰者可數百人公屹不爲動一司閽僕忽奔迅入且行且躓及堂階而履脫冠落矣既趿其履且將其冠咻咻然如被重病稍定始微語曰江西幫至矣公曰江西幫何爲對曰呼冤公曰何冤語未竟衆已填門而進一高碩之婦人白衣披髮力挽一中年人且哭且號同跽墀下旁一白皙少年掖此中年人悲不自勝即伏其後公方顧然萬聲已雜動老瘠壯赳衺人穢夫之屬匪不攢集堂皇之上肩駢趾錯耳鬢相摩囂喊之聲庭柱爲震吏胥發聲禁止噪乃愈烈公知不可遏抑令具冠服即升堂皇廣集胥隸各執白梃立侍而聲仍間作公據案言曰爾輩將恣其哄裂與縣官抗撓耶抑有大冤未雪欲伸公忿而求訴耶否則助訟者欲覘兩造之勝負耶令甲自在縣官既不枉法亦不恣兇爾洶洶何爲者衆聲寂然此時階下婦人始顫聲呼枉公曰試言之婦曰吾夫前一夕畢命小婦適居外家兄子行娶累日弗歸昨日向晨夫兄始馳告奔歸視則屍僵久矣夫本有宿疾十餘年沉惙弗起哀乘化歸盡初無意外之變昏惘痛楚中但咎生之弗辰詎知此賊深稔惡之夫兄復引手指後跽之少年曰並此狼豎乃扼吭而殺之也天乎天乎家庭之變乃如是耶公曰爾何姓婦曰外氏尤夫氏巫也中年者曰青天聽之貢生冤也公曰匆促中未下狀然汝何名中年者曰貢生姓巫字伯亡弟字仲縣之下寨人也公命吏簿記之遣吏傳呼曰爾輩中孰與兩造有系屬者留非親故而聽鞫者退即未退必勿譁於是出者可百十人間有耆老數輩挾其餘人自承爲巫氏親族就中有髯丈夫年可六十餘張手如箕劍眉弩目狀貌黧醜卓立衆中問之則婦人之父尤三也公曰爾爲婦族且右列當公部署兩造聲吻弗高如作常談觀者漸漸引去弗類乍來之洶湧矣公問婦人曰爾嫁幾年矣曰二十年公曰嫁時爲年幾許曰十七公曰若夫之年長爾乎曰年僅三十有六公曰爾夫死狀何若曰傷也夫久苦店癯惙幾十八年久病不殊今乃死於非命公曰死在何時曰不知也以狀度之當在夜中公曰侵晨不足殺人耶曰夜黑謀便公曰安所據而言曰項際有勒痕口鼻均帶血腥且睾丸陷入小腹矣語已以首抵地哭不止公曰此獄決爲爾白之但問何由知爲巫伯之謀婦曰病夫不出柴門何由得仇仇夫者謀產耳公曰何據婦人曰倉卒及大喪猶棟折而榱傾而伯乃急急爭嗣續自晨抵暮不已吾惡其不恤死者孀者而唯產之圖夜中且殮爭尚無已心固疑之及殮去屍衣始見頸際之創更褫下衣則睾丸陷試思氏出而家無人則非伯父子圖吾夫夫又死諸誰手耶婦人語時至激越且悲愴公頗疑有導之者即曰然則爾夫死狀苟不因巫伯之爭立爾尚以爲被疾死耳婦曰然公曰設巫伯不急於爭立則爾之冤淪九幽矣婦曰天道禍淫是安能逃伯之急於謀產蓋鬼神陰奪其魄啓吾疑而敗乃事公曰此特臨時圖度而得平時尚未肆其逆謀雖然伯亦顓愚果不急於爭立者則爾或默不更聲其罪婦人大呼曰天乎吾巾幗耳寧能如黠男子之駕虛翼僞不露聲色授人以逆臆之柄今變出倫常殺弟之人蒲伏堂下官不之問乃斷斷與一孀獨之人反覆窮詰詎吾夫之死不應鳴其冤耶公曰胡至此雖然爾信巫伯爲殺夫之人乃必及巫伯之子何也婦曰伯子利其季父之死累入吾室探取病狀爲異日受產之地奸狡逾於其父且殺弟祕事也何能倩及他人故決知加功者必爲其子公曰疑父及子固也然病夫懨懨一人取之有餘安知必取助於其子婦曰吾夫死狀頸上有勒痕此事決非獨力所任公曰果二人乎婦曰決爲二人公曰然則爾夫臨命繩端必二人分引之矣且引者果爲繩乎婦始曰不知繼曰恐非繩所勒公曰吾知之決爲帛婦曰帛耶否否吾不之知公曰爾烏從知其非帛當請驗而定婦曰必令其父子同償吾夫公曰償固也特須得左驗而讞定然公陰察巫伯俯伏婦人之側聞己詰駁或感泣或悲嘆狀似甚惋其死弟者即呼曰巫伯爾試言之伯聞呼大悲頓首言曰貢生沉冤幸青天白之公曰且言爾之冤狀伯曰貢生固不肖然能忍於殺弟耶即己身行逆何至以兇事謀及其子公曰若弟即爲人所殺爾不急鳴冤乃圖立嗣何也伯曰天乎死者已矣斷無坐聽其絕胤先時固請其立生仲子已而弟婦弗允毀詈萬端始不得已請其於族中擇賢果謀其產胡賢之擇公曰吾究殺弟之兇不事謀立之末今先問爾知若弟畢命之時刻否伯曰雖不之知以時決之當在夜午公曰爾即於夜中覺之耶曰否侵晨知之公曰爾胡爲猝有知覺伯曰弟婦久歸外家弟晨起必負暄於門外是日弗出意其沉頓故入視之公曰室中無人獨爾一人耶伯曰然初訝渴睡即之已僵始發聲而號几子聞號而奔赴相與伏屍而哭馳伻趣尤氏速弟婦來歸即弟婦亦但痛哭彌日初不辨其死狀之慘此時有人微語曰父子兇獰乃自承其獄耶公猝覺視之寂然復問伯曰尤氏初尚無覺後孰覺之伯曰方謀立嗣未決弟婦哭詆貢生謀產利懷弟之死貢生知不可以常理喻則請於族中擇賢自明心跡弟婦於應立三十餘人中匪當意者必不得已則請擇鄰媼黃氏三歲之幼孫於是族老均憤力梗其議弟婦抱屍而哭創痕始發諸弟婦之口公曰何時伯曰三更向盡矣公沉吟久之曰爾家此時何狀伯曰創痕發貢生驚悸亡魂弟婦即指定爲生父子謀殺衆方研詰而親翁尤丈將毆斃生父子以償弟命幸族衆力挽得脫於是家具爲尤氏人搗毀都盡倉中粟百斛悉空遲明始議鳴官巫尤各以族衆擁衛至此貢生家毀矣公愀然曰獄白後當另有處唯若弟素與人無仇否伯曰果有仇者生當爲弟雪冤胡至爲弟婦控訴於臺下公曰然則奈何伯曰一身且不能湔滌何知其餘所賴秦鏡之懸則存歿兩兩銜結公曰爾言良是若之弟婦指實爲爾將奈何伯稽顙曰此在青天之明公曰不得殺人之人爾父子終無自脫之日命呼少年少年方跽伏即匍匐稍前公曰爾叔父之死叔母謂爾父子謀斃爾今仗何說自白對曰叔父死狀甚怪童生一不之知立嗣之時童生間執理抗辯遂爾連坐實出意表公曰惟無據始弗承果得左驗者如何少年曰左驗安在公曰爾屢入若叔之室偵取病狀何也少年日阿父手足之情問疾職也公曰爾叔之死首覺者即爲爾父子事屬可疑對曰室空而屍陳脫罹鼠暴者如何果生父子圖害胡不避匿反宣暴以留疑竇此兇人所不爲也公喟然曰爾父子終莫逃其責今且付役人管約備明日相驗巫伯父子既爲役人所引且行婦人大呼曰彼父子殺人官不令之下獄則亡夫之死即以從容了事矣公曰屍未及驗又焉知即巫伯殺之爾退俟明日聽審於屍場即呼尤三曰倉卒未下狀爾將爾女先歸趨補狀來尤三曰謀產之根株即謀命之實際非令其父子論抵此訟不易了也公曰謀產因也不能即指爲謀命之果命案非得鐵據不易陷人以死雖然事未經官爾何以遽毀其家分其粟若婿之命終有償者巫伯之粟亦宜訊究分者之爲何人遂斥退尤三留巫氏族衆問曰此案有疑竇否爾可恣情言之僉曰民殊不之知公曰凡略有形跡亦不妨毛舉僉又日否公日彼兄弟平日友愛耶金日未聞有忤聲公曰巫伯父子品學何如僉曰品行未敢知然未嘗爲惡公曰爾輩且退是夕兩造各以呈詞進第三章讀吾書者第於前一章中突見尤氏呼冤巫伯陳辯然巫氏之家世未之知也作者即借陸公未下鄉之前拓此一夕空閒補敘巫氏家世以饜讀者此亦文中應有之義例也巫氏居建陽城外之下寨下寨去上寨三裏所皆江西人僑居狂訐剽賊即所謂江西幫也巫翁世忠厚家有巨產翁日巫長康生二子長日伯次曰仲產蕩於赭軍幸斂其金寶避居建寧郡郡爲兵鋒之所弗及亂平始歸不二年舊業盡復且倍常產亂餘江西流民麕集建陽殺人越貨日有所聞覬翁坐擁厚資則佔耕霸佃越畝賴租匪所不至且不雲而雷匪風生浪偶一違言而江西僑民已百十爲羣揭械糜沸翁岌岌不能自保遂思聯姻強宗冀得假息其肘腋之下而尤阿三者江西幫中渠率也有女日狗娘貌頗豐豔長身玉立如壯男子翁見之遂爲仲委禽焉阿三以拳勇雄其幫稱日生鐵佛不逞之徒悉在弟子之籍凡糾紛難平事得三一言立解翁既下聘生鐵佛則要取白金二百黃金之釧及文錦羊酒之屬既聘數年間月必以人來索取釵環衣飾諸事爲嫁女奩中之用或訝其苛翁曰彼均爲吾兒耳丈人但饗羊酒需釵環何爲者翁自締姻於尤氏惡少鹹屏跡不至三亦告衆曰巫氏吾姻也有敢動其田中一粒粟者本夕一當飽老拳垂娶需索尤酷少靳則惡聲立發時伯已遊庠且食廩餼恚曰吾家固弱然兒已掛名弟子籍必無強御之畏奈何恃新婦之家爲護符兒甚恥之翁曰但期婦賢他何所計禮成新婦美甚廣顙濃鬢齒白如編貝惟眉棱高聳閫威凜然及檢點奩具但衣數襲金銀釵釧十餘事他所需索者蕩然計前後所要取可三千金矣媼大嗔曰爾家生鐵佛果能生噉人金即得玉琢美人亦不足供飢疲者一飽矧其非是新婦即抗聲曰吾翁非賣女者顧人家自欲求庇宇下果不爲奸桀者所脅污所值多矣此事自問吾翁新婦耳根淨不蓄此也翁防爲鐵佛所聞即止之曰新婦賢何恤此區區者回九以後新婦早作晏息操勞過健男子井汲而箕拘屋中潔無纖塵村居無僕媼供應但一童名日小猴力不足以代婦勞婦方冬仍浣濯雖龜手不稍卻翁嫗轉愛憐之此小猴年裁十二戲呼新婦爲娘新婦亦戲以兒畜之仲年十七伉儷篤好二老喜慰以爲生鐵佛乃毓此佳兒已而閫威寢肆詬厲之聲作翁故爲聾聵不之問仲故馴懦愛極而畏生遂馴伏不復敢較婦動作惡聲似仲有顰笑皆足致忤於是爪痕漸見諸輔頰已而鞭已而杖自子舍噪逐及於二老寢室翁媼怒聚族人諷斥之婦歸訴生鐵佛即大言曰尤阿三女詎受人拘曲者即率衆登門戟指大詈曰生鐵佛爲爾家作護法伽藍垂十年爾得蘇息寸絲粒粟悉鐵佛卵翼而成今以嬌女儷若子奈何昌其姑惡之聲凌踐我之弱息且我亦何曾受爾纖微之供養者實則翁公私贈丐三娶媳購田皆巫氏金也翁不能亢乃率仲謝過其門明日具豐腆往饋鐵佛坐享且詈其無禮凡此者歲恆三四仲積憤莫堪店作建陽桂花開時飛英散落水面飲之輒病瘧久且弗愈婦雖暴厲然房帷之愛仍不自禁於是仲愈益沉病婦尚扶持抑搔稱藥量水殷勤備至顧仲久不愈家政悉操之伯氏而阿三時來索資女不能應則典質其所有供應其父猶不已則諷其女析產女告之翁媼且許之矣伯曰仲瘳乃更議之婦不可曰產固伯仲均也今歸伯則伯氏飽而仲氏飢矣吾不能鬱郁處人強權之下伯終持不可阿三遂導女以力爭於是遇刀砧則刀砧之聲與咒詈之聲疾徐互答遇盤碗則無晨無夕皆一一鏘鳴鳴時亦必挾詬厲之聲如浮屠誦經之必助以鐘磬鐃鈸者翁媼不能堪見伯則要遮出惡聲偶與抗辯而阿三已挾械至歲餘無寧晷一日婦歸阿三家伯潛入撫仲而泣仲曰不幸之事至吾家極矣產析則惡聲止吾病或得間若長此不已不惟二老無一息之安即弟之去死亦近由是議定兄弟異宅而居仲居前院伯仍故居前後相去稍遠其中間以廣場隔以枳籬屋皆五楹東西有配房南中所謂披榭也仲只夫婦二人翁命小猴供役小猴則不居榭而居第五楹之末仲既另居伯懾婦威力至不敢過從相聞問歲時以子往朝其叔翁媼則不時至仲居於是三年相繼殂謝伯仲雖名同居實同路人婦既持家晨夕督小猴操作無少懈內耕外佃歲入滋豐阿三時至宣索然歲終得羨恆餘於往歲阿三不遂所欲輒坐詬其女女亦抗健與抵三怒或終年不一至仲家然婦兄尚和婉婦頗禮事其兄時兄將爲子娶媳而婦竟助之以金於是尤氏治吉禮婦輒往宿外家或數夕不歸而小猴已爲婦斥遣仲獨居飲食之事均託之隔鄰黃嫗嫗馴善憫仲病而婦若嫠居故亦時至而溫慰凡婦家縫紉烹飪諸事嫗鹹任之仲未死之前八日小猴忽至與仲坐語問疾語至親切婦適歸見小猴乃大喜曰吾兄子方論娶若主人仍尪贏未愈得爾良佳吾以外氏事大忙主人飲食及田作之事屬汝矣自是小猴遂留然仲自婦歸後尚能起而向日伯知婦行則竊出與仲語兄弟相對汍瀾小猴及黃嫗皆見之婦家行婚禮之翌日日高仲尚未起伯出而視仲呼之不應內瞰其窗聞鼠齧聲私計仲醒而牀臥鼠之鬥暴胡乃不聞心知有異急排門入屋中似有腥氣且陰森不類平日伯頗毛戴揭帷呼仲仲擁被臥屢呼無覺拊牀驚之仍弗醒啓衾撫視體涼如冰雪僵久矣伯放聲而哭其子聞聲駭奔家人大集而小猴則不知所往已乃得之田中黃嫗亦至哭曰吾謂得小猴二官人有所承應吾爲幼孫夜啼起小晏不期事變乃至於此伯斥小猴小猴驚怛言曰昨者二官人斥奴懶荒于田事麥種久未下播奴恐慄因早起之田三更許猶聞嗽聲奴侵曉出意黃媼當來晨餐得媼無不治孰知其至此耶亦縱聲而號伯以小猴少長其家樸訥不能作妄語即亦弗責命速迎二官娘寧家至時婦方助新嫁娘理妝引櫛櫛新婦發聞耗不待小猴畢其詞已自僕於地以手拊胸首抵地大哭不已阿三曰十餘年來吾早料其有此一日矣兄嫂亦相顧悲愕遂扶掖婦行沿道新水沮洳婦且僕且起狀不勝悲望門大慟入戶見屍立暈阿三力強抱持之以指掐其脣小猴匆趣以姜液進乃少甦哭不成聲且哭且噎時族老及其眷屬已大集婦自咎薄命且曰長日與病人坐對生趣全非然猶冀一線之延慰情以行屍走肉今乃並此而奪之必使無告之嫠兀兀然與寒燈相向此前生所種孽吾寧能怨天而尤人耶衆皆環慰力遏其勿悲伯遂進言仲弟已矣新婦宜節哀以襄大事婦曰死者自分不能久需於人間稱身之物事都已部署因指示庋閣之處衾殮之物匪一不備伯曰非此之議議喪主耳婦駭曰何名喪主伯曰仲尚無子今服斬而執杖爲誰婦不應而哭伯曰此非恣哭之時天者可悲而無後之悲其悲乃甚於夭婦仍哭不應伯焦悚言曰此何如事不能置之勿議吾不敢專決請族老決之僉曰伯固有二子大宗不宜出嗣嗣之以次子可今但得仲嫂一言喪主立定婦大詬曰吾固知人亡而產決因之而徙吾茹痛已無生之望乃必取此非吾乳哺者強爲母子耶吾百無所恨恨逝者不爲須斯之留使未亡人張此淚眼見逝者所遺之血產輾轉入諸他人之手今利吾產固也胡不更待未亡人瞑目時圖之初未爲晚僉曰產之爲事微耳事無大於無後且吾輩曉嘵亦何所利果仲嫂不當意於伯之次子則請擇其所當立者衆必確遵所議婦他顧曰天乎吾有家禍而人得沃產焉怪彼日伺於吾側者正欲遂其今日之圖吾固孑然一嫠然寧抉吾目決不聽此獪險盈惡之徒以奸謀攫以僞義託也今必脅吾以立嗣之說陰遂其私吾寧有死而已僉見尤氏詞鋒銛利知非名義所能折而生鐵佛則凜凜卓立於人羣中仰面視日影之西逝僉日老親翁老謀壯事乞以一言定今日之議生鐵佛哂曰我外親耳此來特擁衛吾之愛女巫家事巫家之父兄主之非吾事也僉曰老親翁既引嫌則舅氏與妗氏之意云何尤舅曰鄙意與諸君同也尤妗亦曰大姑姑宜再思巫家族父之意良不宜拂也於是夫婦合詞再三請婦躍起曰爾何知今日人挾其僞義以我爲俎上肉恣其分啖所恃者外家有人爲平其曲直今爾夫婦亦爲之揚波而助瀾試問今日人利吾產即畀以產設更趣吾命爾亦坐聽吾死耶紛呶既久日且晡議仍未定匠氏告槥成且殮而嗣事猶懸伯亢聲曰吾固貧薄然恃此先疇尚不瀕於寒乞吾即人頭而畜鳴亦何至蒙不韙圖產之名必以仲子承祧且仲兒即不得其季父遺資亦餒死乎吾子固可不襲而仲嗣亦決不可斬今請衆爲仲擇賢無憚親疏僉曰伯不自言衆胡敢出今伯慨然捐棄其應襲者則吾昭穆之次相當者可三十七人悉皆有數子仲嫂必得一當意者請明示意旨婦鬥出不意沉吟久之忽曰噫汝輩乃詢謀而僉同其心猶伯氏也聚數十精健男子之陰譎處置一嫠而無告之婦人何施不可逞者吾產固指顧而盡而吾之方寸決不即死實相告任爾輩宰割吾必抵死抱此田廬之券至於殉葬而始己此亦所以對吾亡夫萬不能使一羣寒乞兒冒入吾家坐據吾有衆大讙日焉有舉宗三十餘家鹹行乞者今仲嫂峻拒如是是欲絕夫之胤以自恣豈名爲賢於是婦之兄嫂亦曰姑姑不自爲計亦當爲逝者計立嗣而娶婦得抱孫爲老來自娛樂不可耶婦曰必不得已者黃嫗之幼孫可僉曰異姓也安可亂吾宗祧族長即起宣言曰議久不定徒滋亂耳即死者有亂命立黃嫗子吾輩仍不承矧乃以一婦人之言使舉宗墨然無敢持正而駁議則巫氏爲無人矣仲雖不德斬宗非其罪僉來聽老人言必擁伯之仲子阿良繼爲仲後趣令散發徒跣入而盥沐死者之屍無聽厲階亂我宗法僉譁然曰族長議是於是阿良麻衣捧盥以進婦力批阿良之頰曰劣父安有良子奪取其盆曰吾自爲之毋須爾狼豎也乃揭衾啓裳躬自洗濯衆相顧愕眙婦擦拭至胸際忽大呼曰衆來此何傷衆果集視婦指屍頸際有勒痕色作青紫生鐵佛亦曰然然婦哭曰孰爲之者天乎仲何辜耶吾心碎矣衆果進視屍已赤身一人曰小腹腫矣更一人曰腎囊亦縮更一人曰睾丸安在衆反覆數視鹹曰此已足死之矣伯則馳慄不能成聲然一呼鮮血噴溢自口鼻出呼曰哀哉吾弟乃以是死耶婦直前堪伯之胸且批其頰曰賊汝戕爾弟謀吾產尚爲此假惺惺爲吾喪夫尚奚求生趣以刀來並吾同盡則餘產恣爾父子享之足矣伯氣咽不能聲婦引之益力伯不能堪衆遂進曰仲嫂事尚有疑持伯勿太急婦日仇人在眼吾尚何疑衆方紛呶間而生鐵佛舉一銅盆直向伯之頭顱肆力下擊有人急掣其肘盆立磞然墜地伯競跳去生鐵佛呼曰罪人逸矣伯妻呼曰是何左證指伯爲殺人生鐵佛不答時江西幫已盛集遂羣趣後院盡取其家具搗毀都盡廒中粟數百斛一哄而盡盡室如墟巫氏之親族亦有強項者聚數十人麾肱言曰今不求鳴冤乃欲多殺人以增命案耶今宜趣議大事勿謂吾宗無人恣爾魚肉時江西幫得粟者已半歸餘者僅數十人生鐵佛雖梟悍然年事多亦力盡思退聞聲亦止時伯子指斥尤氏謂無因誣陷其父婦即起曰汝亦同謀伯子尚抗辯婦已起引其發抵地而生鐵佛適率衆自後院出伯子乘紛亂中逸去生鐵佛曰二兇並逃吾婿之冤胡伸宜焚其廬巫氏諸人曰伯果殺仲必無所逃罪然令甲自在鞫之即得爲今計當弛私鬥而質公廷斬頭瀝血固自有人此獄不難白也於是巫尤二氏約不更哄族衆乃入挽伯父子赴縣而天已垂明江西幫大集縣庭擁塞幾滿矣第四章是日陸公諭以明日親詣下寨相驗刑科書吏吳理役四名曰張千李萬馬德牛強張李僞爲和易而馬牛則恣意婪索陸公籤票已定巫伯父子始隨胥役出署觀者如堵牆既下班房張千曰此地蹙不足以屈巫先生請賁吾家議正事即令他役以湯餅進遂相將至張家已而湯餅至伯父子自昨日自午達曉初未進食得餅良甘食既加盥漱訖張千曰巫君此陸令君寬典也在他人已括發關械矣即明日相驗須早爲之備惟得保始歸未知巫君有相識之人爲任此責否伯曰縣中有一京果海味鋪爲會城人是某舊時相識丐之或能爲任張千曰然則速趣之來而此人王姓適以伯事關心相隨至此即曰卑人是也巫君父子善人我願保責馬德牛強亢聲曰是殺人者非尋常涉訟之比倉卒言保胡易易者李萬曰愚哉二君巫先生有大名於郡中烏能以褊衷淺量相視伯躊躇不知所答而王姓者至練達即延張千至復室喁喁私語至半炊許議定洋鏹百元專爲取保而言他事別議伯方欲告行而刑科吳理進曰巫先生胥與役爲例一也今日承值例金吾不敢違衆而獨豐唯明日屍臺有搭臺常規吾輩在官人當拜巫先生之厚賜語未畢而傳記之吏執刑也大門役也儀門役也輿夫之首領也爲衆可數十口語煩雜厥聲洶洶輿夫之言曰明日縣尊所乘輿循舊例定價三百元尚有刑幕及丁胥與差役所乘小輿可百餘路遙而價昂與其臨時紛呶不如定諸今日張千屋小已爲黑影填塞都滿伯張皇不知所對自念仲死非命己家瞬息立破身首且異處乃不知禍從胡肇覺千頭萬緒潮上其心默默不能作語時輩中有一同學師姓名頌通訟師也即亢聲曰此事非紛擾中所能定須取三數要領定議議定則匪不就緒矣巫先生父子請先歸部署明日事此間留卑人當之須知乘奧遊幸尚無使宿衛者枵腹而扈蹕況區區命案相驗胡敢聽諸君一無所得僉曰師先生言然吾輩在官人初無嫌怨得少沾餘惠於願斯足伯父子方在危難中得師氏一言萬衆瓦解駭爲奇才癡拜戇揖後面衆曰諸君但取決於師先生足矣吾事方匆匆宜先歸摒擋果師先生有所處決卑人均一一承諾僉曰巫先生信人請歸無礙於是李萬即率牛馬二役尚有餘衆十餘趣下寨村爲陸公治行館遇殷實之戶即令治具村人畏葸出數十金賂之始已周曆數家後始定行館於巫伯之後軒移時刑科仵作至則相地而定屍臺臺基則當富室之門富室懼不祥則鳩資賂科仵於是屍臺定於巫伯之廣場中矣是夜師頌通在張千家芙蓉燈之次灑灑洋洋與諸人抗議出洋鏹八百元諸事包舉至於完案而班房監獄之費不預焉遲明師氏至巫伯家示之以狀其目曰門禮也堂禮也經管禮也差禮也相驗搭臺禮也班頭轎價也列帳如眉史帳末別署一行曰仵作宜格外別饋五十金伯父子讀之赫然顧禍變至此已稔身且勿問寧計其家請即貨其田產以償實則伯之產尚數萬金仲乃匹之部署已畢日已加卯官衙吏役已續續而至人必以輿輿夫叫呶之聲徹於四鄰忽裏正奔入言縣尊至矣伯父子率其闔家男女計十餘人出裏門拈香長跽道周迎駕忽聞樹林之外隱隱有鳴鑼聲開導者屏斥途人紅蓋高撐陸公端坐輿中輿夫四輩抬而徐步而牛羊聞鑼聲隳突四竄兒童婦女亦爭出遙盼山縣人民其視令君之來如乘輿巡幸也陸公既下輿直至後院東廂中設公座左有復室爲籤押更衣之室正室爲生鐵佛搗毀空規殘狀不足以處令君故拓東廂之地爲公堂陸公飲茗進精已斜睇正堂家具零星縱橫滿地心爲惻然問伯何以至此伯稱均生鐵佛所爲除搗毀都盡外廒中粟數百斛一夕盡爲江西幫囊取一空矣遂呈失單公喟然曰宿豪大猾之所爲漢代固已有矣吾不能坐聽其廢亂郡中也遂自後院徐行履勘及於前院公一一熟記之遂飭遊徼令視門戶軒窗有無賊蹤闌入然皆不可跡得刑科入言屍臺已備公先及屍室見屍仰臥發似死後所薙面目清瘦後戶爲婦人祕室更後即爲廚房屍之頸際紫痕寬可兩指漸漸轉而爲黑勒者似衣帶非繩也小肚墳起決爲睾丸陷入膀胱者公計自昨日庭訊後未問仲臥病中而尤氏複數日不歸則飲食之事爲何人供應此中留一疑竇未之詢也顧詳察巫伯父子之言甘於讓產擇賢則決不至謀產而殺弟且迂闊不更事度其人決非能爲此悖計者唯此婦人長舌至可畏怖然以其喋喋而長於辯給胡能遽坐以殺夫唯仲死若出於盜劫則一刃足以了此病夫或挺擊亦匪不死胡必從容縊殺之且慮旁人指目尚燂湯洗其血腥令蕩滌都盡而又捻其睾丸令之必死然後脫身而去去時而纖毫一無所取何也以理度之謀殺決爲此婦且婦矢口言必二人原栽冤於伯之父子實則自度一人之力決不辦此無心傾吐此百備中露其一弛者也是不可不爲加意果共殺者即爲其父然以嶽謀婿殊無所利於其女則非奸稔情熱亦斷不能出此辣手其中決有姦夫且其父粗妄人也烏能心細如髮乘己娶媳之日隱懷殺婿之謀乘其女在家蹈隙而往取之婿死而產終不已得則至愚亦不出此矣然此婦既不在家而突人殺仲者其人果爲誰乎今當思此婦人有無乘夜遺歸果夜歸而肆其毒則人人鹹信其在外氏決無疑其覷便而行毒今必就尤氏之人取而證之仲之死即決於其妻之夜歸與否計定遂呼張千授以密計後即飭刑科升臺相驗婦人隨屍而出顛跛號冤公按冊點名草草一問即令屍親分侍左右乃舁屍入場仵作揚聲而報曰男屍一具身長三尺八寸前後身側面頭部胸脅手足均無傷唯咽喉頸項隱隱有紫黑痕一道八字文交叉兩睛微露口微開舌抵脣際眼鼻齒齦微有血點系被勒身死小腹挺凸乃睾丸被捻入腹所致計致命傷兩處驗訖仵作具結即填格附卷公自蒞屍場周巡詳檢命屍屬更視有無別傷屍婦具結後始命裝殮封棺聽候究兇償抵公問婦曰爾知若夫之斃果屬伯之父子無他人矣婦人曰他人何冤伯仇仲久謀產而致之死確也公曰屍眼微露似有搓而闔之者口眼齒齦鹹有血痕則既死爲之湔滌舌不外吐則塞之令入似謀斃之餘尚從容暇豫圖其善後此決非外人倉卒所爲謀者決其親屬婦曰親屬舍其父子尚有何人公曰吾亦云然惟彼如是放眼惜旁無窺見之人今果有人出爲左證者則此獄良亦易決婦曰左證尚未得其人公曰爾趣外氏數日不返則病夫飲食所仗果屬何人婦曰隔鄰黃嫗公曰黃嫗何人爾胡信之深婦曰垂老之貧婦家有子孫斷不爲此公飛籤取黃嫗即問伯日爾弟婦指爾謀殺同懷今日尚有詞自脫否伯日冤哉公曰此事關爾身命須自辨白王法不能恕真兇也伯曰既無確證胡能攀及餘人公怒曰孰詔爾攀及餘人者但問爾弟死時室中有何人在伯曰弟婦歸寧後恃黃嫗近日有童小猴始來黃嫗以日小猴以夜當日貢生入室見屍移時黃嫗始至公曰胡以尚有小猴且小猴何人伯曰傭也興化人至僅八日公曰酸秀才吾苟不問者爾竟謂室中無人滋可笑也遂擲籤取小猴伯叩首請追贓物公笑曰事定則贓自出今大獄未明而區區及於倉粟腐儒之不更事一至此耶已而黃嫗至則七十許之老媼驚悸欲僵公慰撫之略問室中情狀嫗言小猴既至小婦夜中遂不更涉其庭戶累詰皆然公問伯曰黃嫗言可信否伯曰嫗居此三世矣素不爲惡貢生信之公揮之去俄而小猴至炭灰被其襟袖面目黝黑問之乃從竈突煙囪中跡而得之公怒曰如是穢惡胡以面長官令洗滌來見公問婦曰爾執言家中無人何由有是二者婦日黃嫗善人小猴新至數日吾不疑耳少須小猴洗滌光潔公視則一精健少年也問何姓曰王問年則三十三問有父母否曰無問至仲家幾日曰八日公問八日中爾主母家居凡幾曰小人初至三四日只日中歸後積四日不返公曰主人飲食汝所治耶曰初至屬黃嫗嫗夜中不來則小人實承其乏公曰夜膳爾司之矣曰否小人所職但上燈及茶點末節夜膳嫗理之既罷乃去公曰爾主人死時爾夜至屋中否曰至凡至二次一上燈一息燈也公日主入有言否日主人斥小猴惰受田宜播種乃久稽不舉小人諾而出遲明即于田故室中事一無所聞公沉思曰爾傭是誰家薦爾者曰無之公曰世無傭不薦而能自來者曰舊主人耳公曰爾興化人胡稱爲舊曰幼時長養是間公曰居此何作曰父母均傭於老官人家公日孰爲老官人曰主人父耳公曰然則爾已長養於此雲八日不其謬乎曰果來八日也公怒曰八日以前爾又安在曰在興化公曰爾不雲在老官人家乎胡又言興化曰前三年歸矣公曰三年以前又安在日在二官家公日曲折吾不汝問但問在二官家凡幾年曰小人五六歲蒙老官人撫育至十二歲二官分家小人即依娘以居公曰孰爲娘日二官娘耳公日如何不依二官而依娘曰娘恩重不期發諸心本且家事盡屬之娘故呼之爛熟公曰然則爾受二官娘恩覆何事舍此而去曰二官娘斥奴子懶公曰既嫌爾懶胡以復來曰興化路窮至此圖生事二官篤厚因留供役公曰留爾矣胡以前夜又復罵詈曰二官愛奴子摯雖詈適所以成愛公曰爾怨二官乎曰奴忠事二官遭詈分耳胡敢怨公曰爾願爲二官伸冤否曰願之曰既願報恩試言兇手爲誰曰兇手不之知胡敢妄語公曰二官之死爾在家中干係在爾如何不言曰小的萬不之知公曰爾娘道是大官汝胡不知曰小人非眼見焉得說公曰爾二官娘想是親矚大官所爲婦人即亢聲曰贓官吾非親見焉能打此官司公大怒抵案曰吾方鞫問爾胡敢肆其橫逆胥役止令勿聲公曰二官之死爾固未親見試言大官有致疑之跡否曰二官娘寧其外家時大官恆出與二官耳語彼此搵淚此可謂致疑之跡否公曰與人耳語者謀他人也詎有欲謀斃本人且先耳語而搵淚詎告以死期將至預爲之吊耶因語巫尤二族曰袒伯欲鳴其枉者左立袒婦謂伯謀仲者右立乃立時趨左者皆巫家趨右者皆尤家也公大悟即起命以伯父子歸署遂呼張千問所授策千言已如法而行已將其人至矣公頷之少須他役引一童子至年約十歲來役言午後在城外見拐子攜一童子爲役所見拐子色動舍此童子而去因領而來面取進止公問童子何姓童子曰姓吳名大寶公曰爾何故爲人拐卻大寶曰表兄娶婦我赴外家姨夫爲官驗屍我隨舅氏往觀突見一人引我言城有劇場引致至此公曰爾表兄何姓曰姓尤公曰若母來未曰以病未來公曰爾至外氏幾日矣曰六日公曰六日中爾不依母而眠夜中能毋畏鬼曰否我與姨氏同寢公曰阿姨夫家何氏曰巫姓公曰若姨恆同爾睡初不寧家耶曰阿姨累夕不歸惟有一夕夜歸公曰何時曰即表兄成禮之夕公曰爾確憶得爲此一夕否曰我往時恆以二更睡是夜我幹阿姨同寢姨不可三更後阿姨出我牽裾隨之行姨行甚迅奔向下寨我哭而歸爲外公掌責乃獨寢遲明視阿姨已睡吾側乃不知其何時歸也公曰爾外公知阿姨歸否曰吾未之知公曰阿姨歸時有人同行否曰無之公曰若姨女流烏敢夜行曰姨作健如男子且善走公曰安知其必歸下寨也曰上寨與下寨但有一官道不之下寨又安之耶公曰次日如何曰次日聞姨夫死矣公曰姨夫焉得死曰被其兄圖害公曰爾知我爲誰曰不知也公曰我官也能殺人因命左右取刀視之童子大哭公出餅授之曰爾勿哭但留我家十餘日俟我坐堂時汝一一牢記此言對衆言之我即不殺且放汝歸不然今日即砍爾頭童大驚公命人引人後衙令恣以食物飼之令內外勿泄聲響第五章陸公懸牌以三日後復訊心念此婦人以半夜間歸則殺夫決出其手以童子爲證可以立斷此獄又以初到官任事未久試與刑幕商之刑幕方君正人也敬公廉明頗悉心爲助聞公將以童子爲證則疑其孟浪乃從容答曰童子之言何可據果對簿時爲婦人所震嚇立時改口婦人刁潑至矣肆詈何所不可且童子即證其歸固不能更證其殺究竟殺夫無左驗可憑鄙意俟案有頭緒後更取童子別作一證則可若專恃此童子爲殺人之鐵證去案情遠矣公大韙其說時限期已過婦人痛哭堂階請將巫伯父子刑訊言不動一答殺人之罪又焉肯承財可通神吾固知其如此矣公曰巫伯功名未革安敢動刑婦人曰伯固掛名黌宮其子則白丁耳詎區區一青矜並能蔭子耶公終以巫伯父子爲冤因語婦人曰如爾所言伯之子特幫兇耳正兇得承其辜幫兇又焉得脫極力與婦人利口抗抵然欲探取婦人殺夫朕兆乃同撈月既退復與刑幕商酌將提小猴一訊以是夕小猴適在仲家也方君曰小猴跡固可疑然但憑當日口供殊無柄握屍婦指實之兇手既未動刑無因竄取小猴則決不吐實且巫伯不刑而冒刑小猴彼刁狡之屍婦將謂巫伯行賕吾輩代巫伯覓取替人相代滋非法也公進退無策於是復十餘日婦人逐日哭於署外肆罵縣主受賕枉法行將控之桌司公受而弗校私計婦人既以夜歸殺夫決矣彼矢口言二人其一人小猴也矧小猴少長其家稱之曰娘舍仲不言而舉其妻則平日兩心相印久故一時脫口立出然有疑者彼此既有奸通何緣又爲婦人所遣且一去三年胡不續舊直至前八日始來一來而仲立死則此中又有疑竇疑竇不破冤終弗伸今試取巫伯父子問之迨問時而伯父子極稱小猴謹愿決不能助主婦行弒公喟然曰若之弟婦嫠矣餘烏敢污之以亂今但問小猴在仲家二十年鹹謹如禮否巫伯曰當日自署中得保寧家是夕小猴潛至貢生室中叩頭言此遭來歸以家徒壁立二饘尚不能舉忍飢上道不圖至僅八日而二官竟罹此禍自問亦涉嫌疑悲悔欲死今二官亡而二官娘喜怒無恆不可一日居此欲南歸而川資殊無所出且主人死而傭保逃將自招疑今但乞大官見留則奴子不惟心跡白而嫌疑亦因之而遠矣至於叩頭流血貢生感其顓誠竟與之對泣所慮弟婦謂既殺其夫復謀其傭更增脣舌不然貢生身命懸諸鋒刃樂得青天有此一言悉數推諸小猴之身藉以自脫然天良具在貢生至死不敢出此公聞言肅然益知巫伯決非殺弟之人於是聚役人懸金購賞令分出偵探半月仍無朕兆而婦人則催呈如雪片矣每日至署叫呼必有江西幫百十人爲助勁公奇窘令吏人與言詳革文書已行一示復即加刑訊於是月餘婦人聲響寂然臘向盡封印之期已屆婦人雖至幸不肆擾時爲臘月念四日公忽署牒投諸城隍之神其文曰建陽守土官陸某告建陽守土城隍之神曰神之享有血食猶某之得朝廷俸祿也某雖末秩顧忝爲民上朝夕伈俔唯虞百姓有一星冤抑爲民吏羞前者部民巫伯父子志量淹和平日友愛忽蒙殺弟之名仲妻尤氏刁悍弗馴日夜咆勃栽冤伯身斥以謀產之故大肆其毒然某細審巫伯恂恂善士也某雖不肖烏能昧其天良草草憑長舌之言即加刑於無辜顧伯之無辜某知之神亦知之而縣之人信長舌之言決不之知也而某又顓昧不能洞察尤氏之隱有無奸約謀殺其夫今據吳氏童呆之言謂尤氏曾以是夜歸惟雖夜歸不必殺人即屬其手某初意疑彼小猴而巫伯又以小猴爲忠愨今獄懸月餘罪人弗得而屍婦挾江西蠹亂之衆洶洶肆其要脅某自愧無決獄之能用敢請之於神神亦造福此方曲容奸宄轉以失神之聰明今具官某薰沐齋戒今夜將襆被宿於神幄之下幸神有以詔之勿辜良民用伸冤獄具官陸某牒上是夕公步至城隍廟中焚香默禱後即展衾褥危坐而假寐忽聞廟外隱隱有鳴鑼聲匆匆出見則丐者弄猴猴跨狗背而馳初見天光已即沉晦旋見萬燈燦爛瞿然頓醒則身已出夢矣自念小說中至無可如何處往往託之神怪然當慎密勿爲高明所哂已而又念萬一腐儒因財忘義頓爾行兇正自難言吾轉釋正兇加人以淫污之事寧非愚妄心緒潮起復落神思愈昏不得已以夢中荒渺之言告之刑幕方君聞言詫曰公不雲仲之僕名小猴耶公大悟曰是矣晦者月盡也燈至則元宵也意此案破在元夕矣公曰元夕去此不二十日究竟此獄從何着手方君曰以某卜之公可以除夕微行乘尤氏不備伏而探之或得跡兆公曰元宵如何方笑曰元宵時更一微行則事當大定公爲之拊掌自是日陸公腹稿已定而吳氏兒則仍居署餌以美食兒亦大樂不思歸矣是夕歲除公即召取張千入與商微行之事且示重賞於是導以張千隨以門子出城直趨下寨垂至公命熄燈巫氏自經大訟父子入官眷口不敢與尤同居且後院拆毀垂盡伯妻遷於外家籬落不掩其扉宅曠無人復不育狗以尤氏名狗娘諱狗也三人遂得竊入近廚房之次公相驗時已一一默識其處故行時如趨熟徑自門隙內覷見尤氏方與小猴同飲其狀甚狎互相酬勸默不作語陸公隱掐張千之手張千步就陸公履着碎瓦瓦析作響小猴驚曰外間何響詎有鬼耶婦人曰鬼來何畏吾自有酒膽小猴曰醉後吾將弗堪婦人似怒大聲曰爾何不堪之有小猴曰吾懼甚婦人曰既懼何又遽來小猴日我來初不遽料及此婦人日能及此汝尚何言小猴曰在勢似佳然須天心默佑其長如此小猴曰此外尤有所懾婦人曰何懾小猴曰縣君至神明婦人曰勿遽餒其氣引燭令起曰爾先安寢我斂具即來陸公防小猴啓扉即引二人潛出迨行遠尚隱隱見有燈光似小猴啓戶覓斷瓦聲響處也又見婦人突出提耳怒罵捉之入戶公大恨曰奸實矣不奸不殺也因謂二人曰慎之泄則有刑於是自元旦至元夕僅十五日公曉起署票付張千令至下寨傳人臨時授之祕計俾誆小猴張千延至傍晚至婦家叩門小猴出應張語以縣君諭學政批文下巫伯青衿已革可用刑訊十九日開印二十日候審爾主婦並族人與爾鹹宜爲備語已即行小猴大驚曰此事何關我請以文書見示張千曰我順途及此非專爲爾家來文書仍存吾許明日尚有人來汝自知之文書毋庸視也小猴曰但問有我與否他非所問張千曰無之無之但票中有一干人證之語此時尚不及汝小猴釋然自入是日張千不歸止茶肆中向晚始出見公及門子不燈而前時秋陰無月四向爆竹之聲隆隆然三人徑至巫氏前院繞入空宅之內自枳籬中外望見廚中燈光爛然尤氏似就鼎烹煎香氣外達公停趾不前張千指示廚房之後幽僻房廊請公蹲俟久之無聲婦人忽曰我準備一壺待爾爾今夕胡以默不發聲小猴曰屬有所思今日縣中人來語甚隱約請我宿備既雲欲傳又雲無我名字我思非逃莫可與其臨時被刑不如預爲之所婦人怒曰汝焉能逃似爾天良淪喪負義背恩殊人間所無且既已欲行胡又遄來小猴曰我爲情牽初未知稔禍至此且我怕見官府極矣婦人曰奚怕汝不聞大官功名革矣俄頃即須動刑以儒緩人四十板子匪不承認既有兇手爾我尚何事者小猴曰終以官傳爲怯萬一不能撐持偶一吐實則爾又焉得生婦人大怒似以手重按小猴之頂罵曰死囚汝即到官詎不知道三字尚不能出口耶無所據而抵死堅執贓官將奈爾何惜爾壯男子乃轉不如我語次似力按小猴即聞有傾僕聲小猴跌矣復聞婦人作暱聲曰傷乎又似扶掖而起者久之婦人嘆曰我爲爾一身叢怨冒罪昕夕不能自寧爾乃膽小如鼷一聞官中語驚悸亡魂時時思遁試問一遁爲禍不更烈耶我百事安排足爲贓官之嚴敵一無恇怯今見爾綿弱益增我一番惆悵如今真率語爾須鐫入心坎不知道三個字足以脫汝餘事悉女將軍自當之小猴曰此法固善然我終不能釋然於汝婦人曰不恩之雲乃雲怨乎小猴曰爾當日若不自發創痕誰則知者事既冰釋汝必栽獄於大官豈非自尋苦惱婦人嘆曰駟不及舌矣我當時胸中草稿打疊至於萬遍方憑空生此妙悟不圖汝轉以爲劣小猴曰汝周身是膽我思及二官死狀口鼻之血噴溢如厲鬼至今我心猶悸也汝尚徐徐令我燂湯聞婦人突起似以手掩小猴之口言曰勿喋喋汝不防屬垣有耳耶正語間忽聞門外有人呼曰二官娘趣出看鄰家煙火則黃嫗聲也黃嫗既入張千遂引陸公及門子繞原路而出陸公再來較諸除夕所得尤夥切齒痛恨此婦奮其鬼蜮之智把殺夫之事淪入九淵非陸某苦心則巫伯父子之脰決矣因思破案機關全屬小猴一人苟畏罪潛逃則此獄亦無平反之日既歸署即招勞張千許以重賚令明日復至下寨鬥出不意引小猴入城必勿令婦人知之務令彼疑小猴逃脫則不能爲備吾事轉易辦也明日張千復至下寨亦不至婦家傳人第徘徊村間遲小猴之出小猴是日神思昏忽畏官之心甚於畏鬼長日仰天噫氣婦人見狀憐之婦人曰汝試攜數金出遊用自解憂勿墨墨作此狀向人小猴一出適遇張千心中大震顧不能不與爲禮張千云尚有餘人未傳故今日復蒞是間小猴曰張伯能屏人作語否張千曰我不打妄語恣爾所問小猴曰請觀傳人之票張千曰何也小猴曰是中有小人名字否張千日未也但是票中云欲傳即傳小猴曰能爲力俾之勿傳否張千曰可唯但一飲小猴曰可以同賁吾家張千曰我同伴尚四人當一併沾溉今日西門中鼎和居烹飪佳座無容趾吾夥伴適在左近招之即至小猴聞將入城則又躊躇無決張千日爾亦太愚譬吾欲擒爾此時即可着手特信爾馴美非爲惡者爲此代爾圖度行否由爾我不之強小猴聞言膽力復壯遂相將入城時上元甫過鼎和居尚未啓扃小猴心知有異遂更訂明日張千者強濟有智慮人也即日去此數武尚有一家小猴再行數步近縣門矣張千曰即至縣門何礙即在此間汝已不能自脫矣小猴不得已遂行張千曰夥伴均在班房小猴曰請俟之君家張千諾於是小猴入法網中矣間歸潛回家中第六章讀書者至此必懷一大疑謂小猴既爲尤氏所逐何以更來此中大有關鍵作者譯小說至百種自著者亦五六種文字留一罅隙令人讀時弗爽欲貽書來問又屬莫須有之事故必用補筆以醒讀者眼目此亦文中應有之義法也小猴姓王興化之莆田人父母流寓建陽爲小營生賃巫翁舍旁小茅屋而居閩人恆呼莆仙人爲猴興化人病之聞輒憤哄小猴年幼粗能出戶下寨人均呼爲小猴小猴莫省其所以然久亦應之此名遂定猴生五六歲父母以疫沒小猴伶仃且死巫翁及媼憐之豢之於家然猴雖孤露而慧黠善伺人意伯仲兄弟入塾猴恆隨侍沾染久亦漸識字呼伯日大官仲曰二官伯既娶猴稱曰大官娘小猴年十二時尤氏始嬪巫家尤氏見小猴即賞其慧常戲呼爲兒小猴即不呼二官而但尊日娘家人以其少而無嫌每見小猴侍尤側往往並呼曰娘兒既而仲析產小猴年已十六伯遣猴佐仲氏傭作小猴既入仲家以少狎之故出入恆不避小猴馴謹可以呼叱而東西之迨翁媼繼逝尤氏漸寡忌憚而仲久病癯惙不能人尤氏積思莫展然建陽爲考亭舊居遺俗猶尚廉恥執禮設防內外有域仲非故家然亦士流且殷富有時望帷薄甚謹婦蕩而有所匡逼萬不能得外遇私計小猴壯旺可取而有也然主僕分嚴則隱隱假詞色以喻意而小猴雖弱冠仍不更事然尤氏屢雜以遊語間亦微覺顧慄懼不敢求逞婦偶泄露其詞猴輒引避婦惡其憨戇每於春酣月皎時輒鬱郁不自聊賴猴以爲病也且以爲仲病而懷憂轉進慰以爲不日可愈婦感其意而益恨其愚不知後此如何竟成苟合作者向不爲淫猥語故略之不敘嗚呼蕩婦之心兇人之心也以士族之貴而偶及猥賤之童廝尚何廉恥之顧廉恥亡則陰賊險狠之念萌凡可以梗其事者必出死力以相抵寧行大事必不忍割其私愛則謀殺之心決矣方婦之殺仲也寧無結髮之情顧以仲尪贏一觸面目動即生厭而時時目光又復注己及於小猴乃備不勝備轉類有不相屬之人牽引其側者使膿摯之情不爲之暢如芒之中於指甲鯁之留於喉際也不計外遇之非義轉以本夫爲谿刻在外貌雖極斂避在中心若備仇讎百端計畫無如速了之爲得亦知殺人之事必須一償顧爲勢至此亦不圖及後日矣忽而又念無因而死不免致疑於是節節計算必推罪於一人之身俾之膠糾紛綸至於不可得解而己於小猴轉得在此金鼓震天之中遂其幽媾故姦婦之膽住往巨於姦夫以婦人之智雖極狡黠終無遠見男子之見雖至蒙昧必洞外情故小猴懼而婦不懼婦蓋自恃女身一播刁悍助以喊哭足以昏人眼目且自信其智百凡周泱必無竅竇俾人以可乘乃不知既遇陸公不釋此疑獄不止此中亦正有天道也此時仲已微覺而婦之知覺乃據仲先矯爲嚴肅之容常在仲前訾小猴無虛日黎明即起督責佃作陽無恕辭陰則溫獎每遇租息出入故執珠盤與猴算及錙銖偶一模糊聲色都厲仲轉以瑣細戒之令持大體實則小猴之私積均婦所投贈者近千金矣又陰令小猴潛赴伯家訴己之虐稱仲之仁並述仲爲己所凌令猴對伯私泣以此伯父子鹹信小猴之決與婦無染婦之老謀壯事在蕩婦中亦可雲算無遺策矣不寧惟是當仲寒熱數作骨節酸痛至於輾轉床蓆不能自已婦必終夕按摩必待微愈始伏息其側然仲神昏疲即渴睡而婦已潛出量更計晷度仲垂甦則奔入手扇藥爐或自調羹殷勤勸進羹之冷熱酸鹹口必親嘗始進似昕夕跬步無離仲側者而仲綿惙中亦非婦無歡即石爛海枯亦不虞其能擯己矣仲疾微間婦即更定熄燈蜷伏仲之足底若盛疲而求美睡仲往往引以爲恨謂緣己病誤彼芳齡乃不知小猴已屏息延候於外久矣一日阿三偶視其女四覓不可得遂抵小猴之室意女造伯家令小猴爲己傳語款扉而入履在帷垂視之則婦方與猴晝寢阿三大怒力鞭小猴三之力既猛猴不勝鞭背血飛濺婦不及衣而跽小猴則蒲伏婦次三曰蠢狗玷人門戶婦趣小猴扁戶泣而向父曰嚴君怒女命盡今日矣阿三曰若翁爲爾重辱老命不幾盡耶婦曰女之不肖背庭訓固也然四鄰密邇而伯氏又日夜督過此醜一播女不得生父之威名亦因之而喪平日一揚肱而呼應者四集無堅不摧匪雄不伏今自招大辱揚其愛女之醜阿爺後此尚思豎幟於江西幫耶阿三雖兇狡然尚亢直經此淫女以利害相磨折厲銳之氣爲之一縮即曰今日之事汝如何處婦曰父子何所不言兒決改過決不再爲親庭之辱不然爺即殺我亦何救吾失阿三回念平日得女兒之贍今日一發決無生理父子天性不能無動即頓足曰汝不趣起着衣耶女羞不可遏始起着衣小猴已前逸矣婦人神定掠鬢言曰阿爺今日之來定有所命阿三曰若侄下聘須百金從汝假之婦曰易耳忽聞仲怪喊聲婦即奔視仲曰復室中何由鼎沸婦日阿參來也仲日若翁誰詈爾胡以鬢髮松亂至此婦曰爹來強索金我家非金穴胡遂其欲因之大怒而叫喊將如之何仲曰若翁言老命盡爲爾重辱此言何謂婦曰須錢耳仲日須鐵而不得即爲重辱且致老命盡耶婦日言今日必得百金爲吾侄下聘已與媒氏定約若反汗不應即爲尤氏之辱爹負氣所云命盡者激詞也仲曰若翁膚寸之事亦必仰之爾身令人索解不得婦人曰吾怒甚以首抵牆致鬟散而鬢亂君足知吾怒矣仲初亦致疑但聞阿三憤詆之詞及婦人跪禱則聲細不可聞且父女皆激烈仲平日知之疑因以釋因曰嶽父既臨胡不延致此間婦曰爾剛沉睡吾不欲令其進擾清夢遂延阿三入坐婦故示慳狀奉三十鏹既送父行又隱納七十鏹於其懷袖自是以來婦陰囑小猴斂避然阿三既得女之劣跡因是要脅需索無藝約數年後長孫娶婦須巫氏獨任其責否則將尋目小猴於是遂約定任四百金忽忽三年阿三面仲極獎進小猴且嚴切責仲用人之力不知恤人之心仲於是頗嗟訝其言益留心察婦所爲一日忽語婦曰爾累入小猴之室何也曰家事半懸其手奈何見疑果如是者當趣之行仲曰行亦佳事婦曰猴以疑行則事涉及我爾須聲明其說吾本約小該不能爲若引入濁流於是夫婦反目顧無據仲亦不能間執其口顧仲雖久患痁寒熱易疲睡亦旋醒一日醒時見婦久不入則力疾起視適婦出自小猴室中鬢蓬蓬然仲曰爾鬢胡紛亂至此婦曰吾拾物於地鬢爲物掛致亂汝何疑之深仲疾歸其房則後戶已闢仲曰猴真不宜留矣趣呼小猴則猴已深匿婦羞力與仲詬自是數日與猴避面坐哭目盡腫仲無計轉以溫語慰之婦至是殺仲之心已萌密與猴議將置毒食中鴆殺仲小猴力諫不可久而餘情復熾不更避仲仲覺逐小猴益力婦伸前說猴以死自誓決不殺仲婦不得已始促猴行盡收其餘蓄但予小盤川以脅之然猴審大禍在邇歸食吾貧亦不之較去久之婦雖思及所歡然深匿不露聲色仲見猴行而婦夷然頗悔其激且猴行後田事鹹婦自力滋不忍而轉德之則對婦恆念小猴婦曰爾不嘗疑我通小猴耶果爾吾私產之兒滿階矣胡久與不能人者處仲哭欲他傭婦不可顧亦以書寓猴皆浮沉不得達已遇一稗販者婦寄聲趣小猴乃小猴自歸裏後飢疲欲死且時念婦每於無人處縱聲而悲聞者以爲苦飢也適稗販者將婦言至猴大喜摒擋數月始成行抵建竟入謁仲仲自以有舊恩於猴且憫婦劬遂慰留猴因問曰寧家十後何以自聊其生猴曰三旬九食耳惟戀恩之心積不能忘且念主人患久弗瘳故冒昧復至既以省候亦冀更託宇下免其凍餒仲曰若吾舊人當更留此助爾主婦自爾去後爾主婦劬勞至矣婦自猴行後銜仲次骨殺機時萌時伏念猴一去渺然徒殺仲不得猴於已無利既而得猴書知必至前謀復熾燕不可遏又防悍父敗其策乃不惜四百金伸前約爲侄娶婦先市德以鉗阿三之口蓋阿三自猴去後時時趣女出四百金婦恆避之且小猴之覆發自其父陰燕之不復自釋然又防其虓怒則前醜亦立揭遂設爲柔緩之謀以困之三來時婦即避匿黃嫗家阿三行始歸因是阿三怒或經歲不一至伯及其宗鹹謂婦易節不更暱其外家矣至是見猴至始具四百金上其父踐前諾故歸寧爲之經營家事恆數日不歸計程猴且至矣趣歸見猴怒曰吾家事不需汝三年井井鹹治汝來胡爲汝趣出不宜更辱小猴曰小人長養主翁家即死魂魄猶復戀建矧娘恩重主人尤青睞今抵死不出此門矣仲爲緩頰婦始應之既出潛語猴曰二官近善飯舊患似瘳能步矣爾我事必爲肘掣非復前此之暢遂且奈何小猴曰此生得依腋下足矣他非所圖婦不懌終欲死仲以身從小猴建俗夫死得贅婿可以襲前夫之產而有之小猴歸三年不勝其餒心頗韙其議亦頗不類前此之力諍但冀謀仲己不之與可也婦知小猴意即曰茲事由我爾但縝密決爲爾得善地若必違吾意不若行佳猴醉色而怵禍又爲衣食之圖不得己如婦言婦計久則疑生不若乘猴初至仲不疑而人弗察猝起圖仲爲謀密也且婚期之夕身在外家此不待辨而自明亦斷無發覺之日矧仲癃瘵去死至近即死人亦不謂其暴亡吾當乘夜奔歸圖仲預囑小猴燂湯以待是夕遂謝去黃嫗謂有人承應媼可勿來即來可以暮歸風燭之年不能爲仲勞也又囑仲曰今日爲吾侄佳期然吾念爾得間即歸視爾爾宜早起負暄蓋欲以是致伯令知己之不夜至也部署既竟是夕月光頗明淨洞房中樺燭高燒觀新婦者歡呶幾欲達旦婦乘機趣行乃爲吳甥所見即陸公羈留之署中者吳氏方以小兒爲人拐卻久不得耗矣此時歸欺吳甥幼願不之恤遄行兒尾逐爲阿三提耳而入下寨去上寨僅三裏所夜深無人老鴞磔磔鳴於樹間婦兇心爲之一聳疑爲人偵已知非是竟歸入室仲已睡婦趣起曰今日吾家喜筵爾不克赴貽餚數簋吾懼逾時味變請起饜之仲曰我倦欲眠也婦強起曰吾以纖足爲君冒風露歸果貧家物不足一膏富人之吻耶仲笑欠伸婦羅列餚烝於幾雖僅數品而芬臭甚烈酒進仲即酩酊仰臥婦出長帛加仲喉呼小猴共引之自跨仲腹防其騰挪小猴危駭不能聲立墜其燭婦懼仲醒謀敗乃以帛端系諸牀柱左端已自引之仲色立漲成爲深紫然尚弩目左睨舌且出婦以棉力塞其口仲身尚策策而動婦急引其帛仲口鼻之血噴溢尿出氣絕矣婦捫仲胸肺葉尚震震知未殊欲再引其帛爲力已盡乃力攥其睾丸使入小腹中始已遂趣小猴進盥拭其口鼻餘血出其棉塞且力搓其目令闔引燭四照不留餘隙令泄其祕始覆屍以衾倒鍵其戶斂食具出囑小猴歸寢令遲明即于田僞若弗知者遂馳歸尤氏之家賓客已闌珊尚未盡行獨阿三微覺婦枝以他語三頗疑駭顧亦不知其行大事也次日未停午而兇問至婦初念亦不栽冤於伯顧嗣立而伯之子長則贅婿之議決不行故極力陷伯此蓋百密中之一疏也若留仲者仲廢不恆出婦仍得與猴聚爲婦策者此尚爲佳迨婦既屏伯之子而巫宗中初無幼稚之童且一娶婦抱孫而猴更不得廁身其間戀猴切姑以黃嫗之孫難其族老冀得須臾之緩然語出不檢竟犯公憤故舉宗有強立阿二之舉至於無可如何始起與伯爲難至屍創見婦之謀始不可收拾矣巫伯者誠愨人也天性純篤以小猴長養其家撫之如子初不懷疑且新至數日焉有與謀之事矧平日喁喁赴訴道婦之酷迨驗屍之前一夕又自誓不更留婦之家一去三年彼此落落不相屬即地老天荒亦不更疑有意外之變此獄也微陸公之明伯之父子殆矣第七章小猴既在張千家陸公令夜中引小猴入署張千歸謂小猴曰夥伴謂吾家飲饌佳爾但出錢吾爲若治之小猴不得已如言天已垂暮客尚未集小猴焦悚欲歸張千阻之不得始莊語曰竭誠相告爾初來時即有人稟白堂上官飭我留爾今草榻且奉屈一宵小猴聞言如中懣雷魂魄喪失僵臥板牀之上似中癱病張千匿笑不已二更向盡方引小猴自小門入陸公坐內花廳小猴長跽公曰死囚爾在巫仲家出好身手也今當質言或可得生小猴戰慄言曰小人不知所對陸公曰爾但述與二官娘所行事足矣小猴頓首曰小人焉敢爲意外之事公日汝第言二官如何死法我即追汝一死小猴復頓首曰二官之死二官娘控在臺下小人一無所知公笑曰不加刑爾焉吐實命以刑具至即聞鐵索鏘然致命之物已森然照眼小猴薄顙乞命矢言不知陸公怒曰汝尚守彼惡婦三字不知道耶本縣電目所矚爾焉能逃苟吐實告我餘生尚有可原公語時不知道三字直刺人小猴心坎不知此三個字縣官如何知道心念此事爲娘牽累深矣少須被刑則酸鹹苦辣不審到何田地往復尋思不能自決陸公曰仍不言者刑至矣小猴又念說出即死不說亦死不如仍守前諾噤而不發陸公大怒趣跽鏈可半炊許小猴汗出如蒸雨膝蓋如巨針貫入孔竅陸公曰若自計語泄便無以對所歡似身命之重不足抵惡婦之情愛試思此案已破爾即甘付性命於三木之下然惡婦終亦必言汝又何諱之深耶小猴大哭曰此事實不關於小人陸公曰我知之此事必爲惡婦一人獨任汝特知情初非發端果如是者汝尚得不死而胥役同聲趣之小猴無主哭曰天乎小人雖窮蹙不自聊生安忍冒爲弒逆之事但問大官即當知之公曰大官家爲爾詆讕之言沉沉若墜霧中我深知爾於二官死後夜輒驚覺當時惡婦命爾燂湯洗滌二官口鼻血跡汝亦抗言不有其事耶此時小猴半體欲僵二膝如斬昏沉中聞陸公語如見肺肝心念官非隔鄰胡以瞭若觀火即大哭曰小人此時神思已亂容寬刑思之竟夜明日更審如何陸公曰果直說者三夜亦復汝容汝須自知凡知情而未同謀及加功者初無死法萬不可貪戀惡婦餘情自苦其肢體今獄白惡婦旦夕凌遲爾之故情萬無再續之日須切記吾言思之至稔因謂張千曰此尚爲願人仍歸爾收管張千叩頭言曰此人關係重防自裁陸公曰汝持之以小心足矣遂告諸役曰敢有泄言俾江西幫知者察出立斃杖下衆諾小猴仍還張千家沿路自思若吐實則二官娘玉碎矣即我亦瓦全無術不如死休顧形色已爲張千所覺是夜防以多人動息不離張千又極言直供不惟脫死亦以慰二官死後之靈使大官父子亦得活着救生慰死爾功偉矣彼惡婦弒夫在天理爲難容於官刑亦莫逭爾徒苦其身鸞膠不能再續幸勿爲癡情自誤諸役人人善言小猴心亦爲動是夕尤氏見小猴不歸遲至薄暮尚不見形影心怕小猴畏罪潛脫抵夜乃大恨斥其負心遲之又久往來曖通夕無寐又思距爲胥役捉將官裏耶鬥爲震嚇一一吐實則事且立敗且仲死之後彼此同牢共枕初無跬步之離今黃鵠一舉不知所向思及綿密之情則沉沉如醉念及發覺之禍則戚戚而憂天甫遲明即赴隔鄰呼黃嫗爲之守戶自至上寨請阿三赴縣前探取小猴消息阿三亦駭懼匆匆入城將赴本案代書探問顧天甫黎明代書未出徜徉茶肆之外而張千亦一夜未寢爲小猴趣其寄聲二官娘張千不勝其痛哭長跽僞諾而出適遇阿三阿三見張千大悅延入茶肆同飲酌晨茗即云有人言小猴爲官中所得此信確耶果入官者今在甚處張千受命陸公凜凜無敢宣洩即曰官中未嘗傳彼身亦本案之人初未捕系其人足下何從聞此虛耗且所見者爲誰阿三本爲恫疑虛喝之詞即曰得諸傳聞張千曰信否由君以我思之毋煩探索即索之亦未必得也阿三遂以言歸復其女婦人自念小猴既不到官轉眼伯即刑訊案情定可以徐招之來回南避禍尚爲達人於是兩日不再尋訪小猴自入官庭訊三夜雖不動刑但令跽鏈贏憊弗堪陸公曰汝質言之即所以代二官伸冤不然二官之鬼亦將追索爾命汝受老官人豢養眼見二官爲人中夜謀斃汝悖恩弗爲伸理捫心安乎遂將微行二次所聞所見備告小猴小猴知無可諱於是傾吐都盡陸公大喜即命畫供押入班館臨行尚曰爾爲案中要證不能交差萬一二娘弗承汝但面企一言我決予爾不死天日在上吾不汝愚自小猴下獄城中一夕傳遍其事下寨已知婦人無計將自經既又怕死忽奮然曰我若畏官者非生鐵佛女矣我堅執贓官嚴刑繩治妄意造獄任彼千災五毒我只挺刑贓官酷毒亦將無如我何且陰囑其父集江西幫數百看審臨時鼓譟鬨堂先將贓官落職則下文易於着筆矣然陸公預已爲備先傳張千授計遂以正月二十一日庭訊署前江西幫勢如潮湧然署中胥役均新紅緯帽出入屬張千就中大言日此尚非其時今日爲開篆第一案官尚有公事批閱未完我輩先歸午餐也已而鼓響陸公升座衆爭塞門而入公忽下座諸役環擁先赴監獄行香並點犯人名籍約三小時仍不出看審者漸不能耐迨獄裡出後又赴觀音閣土地堂案牘神諸處沿例行禮再入班館點押犯於是看審者飢腸雷鳴顧縣官行公事守典禮非錯也無可發泄更散一半迨禮畢陸公復入內衆役譁言太爺更衣進茶點更一小時備三牲祭儀門然三牲未之備也以時計之晚堂當在更定矣於是班中輪流歸食江西幫復散存者不及百餘人阿三初非備饌款此惡少特烏合之衆聚而哄閱釀成民變逐好官耳迨晚鄉間人爭欲出城數小時唯巫尤親族存餘人皆逝公聞人聲略靜則多聚胥役值堂留小猴及吳氏童子不聽出即傳巫家族長及尤阿三到案公曰巫仲身死不明爾爲族老願爲白此獄事否族長頓首曰願之乞青天審得真兇感恩萬祀阿三曰巫伯兄謀弟產父子行兇欺凌小人弱女乞青天盡法懲之公曰相爭立嗣詎能斷以大闢固有真兇餘已另得證據公曰連月以來勞我心思耗我腳力俱得其詳唯與爾二人鹹有系屬判決殊不之便又將奈何二人頓首曰青天爲死者直枉百凡無敢顧恤公曰餘敢問及此爾之敢與不敢初非所計今先問若二人爲死者伸冤切乎或顧生人之體面切也族長曰伸冤切阿三曰得雪沉冤即體面全隳一不之恤陸公曰爾二人各遵照所言列押具結二人均沉吟公曰非謂押此即定案情特怕爾二人褊衷狹量臨時自食其言故欲得此爲官中之據公遂傳伯父子及尤氏上堂公曰巫仲之死汝三人中誰在仲側可先陳說三人均曰並不在屋公曰尚有何人在家伯父子同聲曰是夜留者唯有小猴尤氏曰小猴居西屋吾夫東處雖名在家一如無在公曰然則汝在矣婦人大詈曰汝獨無耳耶吾五夜外氏之家何曾一歸迨小猴報喪吾始奔哭何由知吾歸耶公命張千引婦人下即呼侍者引一小兒出阿三一見識爲吳大寶即曰吾以汝從拐子行耳尚在此耶公止之曰勿聲謂童子曰爾何名童子豢養署中與公至稔即對曰名吳大寶公曰巫尤氏爲汝何人對曰姨也公曰是夕若舅花燭若姨在否曰半夜潛歸公曰爾姨外出不可耶何由即知其歸大寶曰月明如晝姨直奔下寨烏能不知公曰後此如何對曰爲外公批頰得發而入公日姨不歸乎曰歸公曰歸以何時曰五更以後矣公面阿三曰童子之言如何阿三曰妄也公笑不答令童子少退進尤氏公曰汝於是夜果不歸耶尤氏大怒曰吾謂爾官耳乃作爲鬼蜮之語公曰是夜有童子尾汝謂汝歸下寨汝欲見其人乎尤氏曰汝見鬼耶公大怒曰惡婦利口可憎趣大寶出公曰汝言若姨歸下寨大寶初不敢言公怒之以目大寶曰然尤氏奮起將批大寶之頰公止之曰此足矣面張千曰童子付爾令吳氏人具結領取勿付尤阿三令罹茶毒伯父子此時恍然知尤氏果歸矣即頓首曰若弟婦歸者當知吾仲死狀公曰死狀不難知吾盡知之有人入門羅列酒菜促仲起飲仲倦欲眠強速之起盡三蕉葉已沉醉然後用長帛繯醉仲之首初令一人助逆其人戔弱無膽竟覆其燭此人遂以帛端系牀柱執其左端勒仲之頸仲覺二目左睨顧已不能自救口鼻之血溢出此人遂令執燭旁立者燂湯去其血液再搓其目令瞑方始散出此狀確否婦人曰爾誰問誰爲此者伯父子亦曰老父臺明鑑如神敢問爲此誰耶陸公笑曰此語能出之兒戲耶本縣非灼見真知烏敢當衆之前曲繪此殺人之狀因問左右曰巫仲身死之狀果如此否此人還屬至親用心毋乃太酷僉鹹同聲曰酷公又曰此可恨否僉又曰恨時答者唯巫氏人尤宗則否陸公曰既屬酷恨則本縣審問時爾輩勿爲罪護惜然能徑爽直供尚無刑訊之苦此即本縣愛民之苦心如果矢口不承則三木之下願諸君勿爲罪人不平衆又零星答曰死有餘辜即嚴刑寧惜此時衆目皆屬尤氏矣忽有人言曰嚴刑之下正恐冤屈正人陸公曰安能屈也視之則爲尤氏之胞兄公向伯父子及尤氏曰吾所言者了了均汝三人中一人所爲可徑直自承或不被刑巫伯頓首曰貢生胡敢爲此陸公又問婦人曰汝意云何尤氏曰此猜燈虎捉迷藏耳我烏知爲誰亦不欲聽此喋喋陸公正色曰是爾親夫讎仇汝乃不願聽耶婦人曰虛幻迷離語語都懸空際教人摸索不得如何能聽敢問殺人慘狀誰所見者爾且勿問我請問同惡相濟之父子陸公笑曰爾爲屍妻親夫爲人謀斃問官了了道及爾夫死狀在理宜急取兇人是爲誼篤情深探喉欲吐者奈何吾言及此爾轉致駁詰何也婦人曰爾不加刑兇主反以苦主溷人其中誰苦誰兇初不分剖則模稜極矣陸公曰誰爲苦主婦人曰我也陸公曰誤矣伯懷兄也確爲苦主彼兇主別爲一人婦人曰我不知爲誰僅知伯也陸公曰爾又誤矣兇主是謀殺親夫者胡能陷伯以罪婦人大呼且跳躍如狂易極口肆詈曰贓官此何語耶吾夫有骨肉之變橫死牀簀之間我居外家百口爲證誰弗知者爾敢謂我爲殺夫殺夫何據今日若不得據者不惟吾名節隳而夫冤亦沉暗而莫白今乃知酷吏受賕亦何所不可者汝趣言之陸公大怒曰得據無難爾試說通小猴幾年矣婦人大哭且罵曰孰爲是言汝竟聽之小猴傭而我主婦也胡能降等而偶猥賤且此事誰所見者陸公曰汝敢咆勃公堂耶清律令批頰批竟還爾鐵證於是四役同前堅執婦人二膊一人將其頭一人疊牛皮如履襯打其輔頰清律婦人奇痛而狂呻仍申申而詈公令更打之於是二頰盡腫公曰爾言無據當日西房晝寢尚有一人鞭小猴而背血飛濺爾之奸狀即發於是日汝尚謂無人爲左證耶此時阿三容色灰敗欲行不得欲辯不敢心念此七八十年事奈何洞若觀火此局全輸矣更幫人臨時又去一半欲決裂將弗得其力即長跽言曰此婦人狂謬似有心病乞青天格外垂恩陸公曰我若污衊貞操不妨聽其醜詆爾亦高年試想此等事可以容我妄意加人否彼不怨所行之謬轉與官長爲仇冀得自脫情真罪當其果能脫耶阿三曰小人生女之身不能察女之心幸乞天恩俾小人挈歸窮詰仍以明日送案陸公曰不能也想若女奸狀汝居鄰咫尺宜早有所聞見我豈興訛造訕之人此時婦人之兄羞極不能更留低頭竄去矣陸公曰尤阿三若女夜歸時爲吳大寶尾逐汝何爲撏發而批之然則汝亦知情縱其遄歸耶阿三叩頭曰小人在百忙中已不省記吾女固出出未必歸即歸亦未必即爲殺夫之事陸公搖首曰是不待辯幹證歷歷具在可惜今夜觀審無多明日請爾約江西幫合夥而來本縣提訊證人對衆宣示庶有以饜服江西諸老之心亦示爾家生女之有榮光也語已乾笑飭將惡婦收監阿三同族長交差管帶伯父子仍舊寄學陸公退堂此夜伯之同學爭集問訊環視巫伯父子如萬衆朝月溫慰備至廣文亦出道喜僉曰仲家無人今阿二已爲仲子則家資應屬阿二宜以人歸管不然將爲人俵散矣伯稱謝即遣告阿二令趣歸下寨代黃嫗於是人人爭頌陸公神明乃能鑑及毛髮而江西幫引爲大恥遂竄伏無動矣是夜尤氏負痛入監惡詈陸公不止女禁卒惡其無禮握拳毆之此禁卒孔武有力尤不能敵乃噤不敢逞尋思祕密之事盡發詎小猴已畫供耶何以今日不來對簿且大寶又何由在此贓官之術乃同鬼蜮往往出人不測詎吾翁亦爲贓官作倀鬼耶於是痛念小猴不置轉側至於五更始睡覺時已交未初即自脫金鍊付女禁卒曰用此求備稀酏再爲寄聲吾父乞來視我語已叩頭迨晚提訊婦一見陸公仍肆口極罵言將兇主賣放陷及無辜陸公令跽鏈仍罵不已即加拶清律惡婦十指都僵心念小猴不至必無見證仍極罵不承陸公令鞭背清律惡婦仍倔強如前罵乃更烈而陸公仍不出小猴已見婦人負固至此頗心服其膽暫令引下遂提小猴對衆複述前供供訖再提婦人婦人一見小猴即縱聲大哭曰鈍奴無良一罹贓官嚴刑之下即妄自攀扯污我名節陷我性命數十年豢養之恩消歸無有試問天良安在小猴垂頭而哭默不作語陸公連催小猴仍格格不吐尤氏見小猴不招悍力愈壯罵詈愈毒陸公指小猴曰爾合今日爲兩次供招矣決無再翻之地汝果愛彼婦者宜婉轉勸之自承免受慘刑亦自省事不然惡婦所歷之苦請爾嘗之小猴哭曰適已供矣何須更述陸公曰汝試對惡婦一述小猴曰小人具有天良何敢對娘敘其褻狀乞以小人供詞請人讀之不可耶公令人扶惡婦上夾棍然後令刑科逐層細讀尤氏曰嚴刑驅迫何所不可我滋弗信陸公笑曰我固知爾有是言試問小猴曾鞭彼一次否惡婦竟不料小猴巽懦至此因大怒曰然則巫伯行賕耳陸公曰此種惡婦爲厲氣所鍾用刑即日屈打不用刑又曰行賕利口可畏然供證已確吾不汝畏令收刑惡婦立時痛絕清律陸公令噴以冷水越日再訊小猴心痛如割然不敢進勸則瞋目無敢正視於是十餘審尤氏終熬刑大罵陸公亦心壯之嗚呼讀吾書者須知民國之律亦有勝於清律者前清之遇命案胥役訟師之魚肉立足破家而贓吏之胺削尚不在此數民國無之前清之庭訊必取本人實供故必用非刑而民國承審之員但取確證證得雖本犯弗承而判決時立可施以死刑以此較勝但觀王治馨一案足以見民國執法無私而用刑不濫也建陽之獄以陸公之廉明幾不敵惡婦之狡逞至濫用非刑始成定讞較諸今日費事多矣陸公此時已漫無定見刑幕方公曰桚夾之刑能熬則下此無術今當以輕省者試之以豬毛刺入乳孔既不傷生將一息不能自耐當可得實陸公如言尤氏不移時已吐實矣定以毒殺親夫之律凌遲處死阿三借屍圖詐摔毀巫家重責四十荷校三月示衆小猴作知情而不同謀並不加功充軍邊遠阿二照前承繼襲仲遺產案定闔邑頌神君焉